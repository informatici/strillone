<?xml version="1.0" encoding="UTF-8"?>
<giornale>
		<testata>Brescia on line</testata>
		<edizione>2012-11-18</edizione>
			<sezione>
				<nome>Sezione 1: BASSA BRESCIANA</nome>
					<articolo>
						<titolo>Articolo 1:  Il Capirola amplia l'offerta: arriva scienze applicate </titolo>
						<testo>GHEDIDal prossimo anno scolastico, il carnet del liceo scientifico Capirola, sezione associata dell'Iis di Leno, amplia la sua offerta formativa liceale.  Infatti oltre ai tradizionali corsi del liceo scientifico, linguistico, delle scienze umane, con l'opzione economico sociale, si va ad aggiungere il liceo scientifico con opzione scienze applicate, un indirizzo di studio in cui matematica, fisica e scienze naturali rivestono un ruolo caratterizzante. Accanto alle materie scientifiche, vi sono anche inglese, letteratura italiana, storia, geografia, filosofia, storia dell'arte. Oltre ai corsi liceali, l'istituto ghedese, da tre anni a questa parte, propone i servizi socio sanitari, un percorso professionale quinquennale, che dà sbocchi lavorativi nell'ambito del sociale.  Per presentare questi indirizzi ai ragazzi di terza media e alle famiglie, la scuola ha attivato iniziative di orientamento che consentiranno di visionare i laboratori (informatica, biologia, chimica, fisica e linguistici) e di conoscere nel dettaglio i percorsi scolastici.  Nell'occasione saranno presenti in istituto la preside, Ermelina Ravelli, e gli insegnanti della scuola. Tre le giornate di scuola aperta: domenica 2 dicembre, dalle 10 alle 12; sabato 15 dicembre, dalle 14.30 alle 17.30; e domenica 20 gennaio, dalle 10 alle 12.</testo>
					</articolo>

					<articolo>
						<titolo>Articolo 2: IL SINDACO BORZI 'Voci infondate sulle consulenze  esterne' </titolo>
						<testo>GHEDIQuasi non c'è angolo del Belpaese in cui non si parli dei costi della politica. Ovvio: si tratta di un argomento che per ovvi ed evidenti motivi interessa molto ai cittadini, i quali, soprattutto in questo periodo di crisi generalizzata, stanno attenti, molto attenti a quanto spendono gli amministratori locali. Anche per questo Lorenzo Borzi, sindaco di Ghedi, torna sull'argomento, così, giusto per chiarire alcune cose 'che - dice - se lasciate lì, nel limbo dell'incertezza, possono ingenerare equivoci'. 'E' passata la notizia - precisa il primo cittadino - che il Comune di Ghedi abbia assegnato incarichi per un importo di 273.953 euro. Vero, verissimo. Bisogna però precisare che nella spesa rientrano i soldi necessari per erogare i servizi, per la progettazione, i collaudi eccetera: incombenze previste per legge. Insomma: solo una piccolissima parte (per la precisione 5.856 euro) è destinata alle consulenze esterne'. Il sindaco difende il proprio operato. 'La diminuzione della spesa delle consulenze esterne portata avanti dall'Amministrazione negli ultimi tre anni -  continua Borzi - è stata il frutto di un'attenta politica di bilancio improntata più che mai al risparmio in un momento in cui il Paese è in crisi e le risorse degli enti locali sono scarse'.</testo>
					</articolo>

					<articolo>
						<titolo>Articolo 3:  Imprenditoria al femminile, un contributo per battere la crisi </titolo>
						<testo>GHEDIUn contributo, che può risultare fondamentale, a sostegno dell'imprenditoria femminile. L'iniziativa arriva dalla Bcc Agrobresciano. 'Consapevole del ruolo svolto dal credito cooperativo, soprattutto nell'attuale contesto di crisi, la Bcc Agrobresciano riafferma l'importanza del socio e il proprio ruolo strategico. Per questo abbiamo promosso alcuni incontri finalizzati a migliorare la conoscenza della nostra realtà e delle dinamiche che regolano il governo della società. Gli incontri saranno tenuti da rappresentanti della Federazione lombarda Bcc e da personale della banca'. Così il presidente Carlo Ruggeri spiega i tre incontri organizzati dalla Bcc nell'auditorium di Piazza Roma: il 26 novembre ('I riferimenti normativi che regolano l'attività delle Bcc'), il 10 dicembre ('Il patrimonio sociale e di vigilanza, del sistema dei controlli interni') e il 14 gennaio ('Come esaltare il potenziale identitario delle Bcc, la governance e la pianificazione strategica'). Ma come detto, la Bcc Agrobresciano ha inoltre deliberato proposte commerciali rivolte all'imprenditoria femminile, alle famiglie e ai giovani. 'Per l'imprenditoria femminile - spiega il direttore reggente Emanuele Bresciani - è stato definito un finanziamento chirografario, dell'importo massimo di 70.000 euro, cui possono accedere le aziende il cui titolare/socio è una donna. Per le famiglie è invece stato definito un plafond a sostegno della nascita dei figli di soci (finanziamento massimo 5.000 euro), mentre per i giovani soci è stato realizzato un prodotto articolato in modo da consentire al giovane di portare a termine gli studi prima di restituire il finanziamento'.</testo>
					</articolo>

					<articolo>
						<titolo>Articolo 4:  Leno Lavoro, 'abbattere la pressione fiscale' Convegno organizzato dal Pd locale per capire come uscire dalla crisi occupazionale</titolo>
						<testo>LENO'Come può un sindaco attivare politiche territoriali per i lavoratori in crisi dopo il massacro degli enti locali?'. Semplice, non può. Il primo cittadino di Leno, Pietro Bisinella, non avrebbe potuto essere più chiaro nel suo intervento al convegno organizzato ieri mattina dal Circolo locale del Pd  al Padiglione della cultura, in cui si è parlato di riforma del lavoro e anche delle cosiddette politiche attive per sostenerlo. Così il Comune non può far altro per i 140 lavoratori della Alnor di Porzano di Leno, - da tre mesi senza stipendio e in cassa integrazione straordinaria - se non 'proporre alla proprietà, insieme alla Prefettura, la convocazione di un tavolo per capirne le intenzioni - ha detto Bisinella. - Ad ora nessuno ci ha risposto'.  Politiche attive a favore del lavoro? Ammortizzatori sociali? Corsi di formazione per favorire il ricollocamento? Nei primi due casi non ci sono più risorse da spendere; nel terzo ci sono, arrivano anche e soprattutto dall'Ue, ma o finiscono nel nulla o in attività senza una vera utilità per il lavoratore e per le aziende. 'Bisogna partire dall'organizzazione stessa del lavoro' ha detto l'europarlamentare Pd Antonio Panzeri. Se è vero che una riforma del mercato del lavoro funziona solo in una fase di espansione economica, ecco che il governo Monti avrebbe fatto meglio ad 'agire subito e con forza per la riduzione del debito pubblico, per abbassare la pressione fiscale su lavoro e imprese, per combattere l'evasione fiscale'. Non solo: per Silvia Spera della segreteria della Cgil Brescia 'bisogna partire dal tema della politica industriale: cosa vogliamo produrre e come?'. 'Il sistema è arrivato al capolinea e va riconvertito' ha aggiunto Fabrizio Montini della presidenza provinciale dell'Acli; si potrebbe investire nei settori 'dell'ambiente e della sostenibilità, della sanità e cura della persona, del mondo agricolo'. Elisa Bonomelli</testo>
					</articolo>

					<articolo>
						<titolo>Articolo 5:  Tra musica e cultura l'inverno è ricco di appuntamenti Al via il calendario di incontri organizzati dal Comune Tra i protagonisti il corpo bandistico del paese</titolo>
						<testo>GHEDISecondo una consolidata tradizione, in questo periodo partono gli 'Appuntamenti d'inverno', serie di incontri organizzati l'assessorato alla Cultura. Sugli Appuntamenti 2012-2013 il sipario si alza giovedì prossimo, 22 novembre, per poi abbassarsi il 3 febbraio. Per chi preferisce passare le feste a casa, ce n'è per tutti i gusti. Come detto si parte giovedì prossimo, dicevamo, alle 20.30 in sala consiliare con una conferenza organizzata in occasione dell'Anno europeo dell'invecchiamento attivo: 'L'invecchiamento come opportunità di sviluppo dell'essere umano'. Coordinati da Gianfranco Agnelli, intervengono Roberto Lanzi, Bruno Zucca, Francesco Facchini e Gianfranco Agnelli. E se il 25 novembre, alle 15.30 in biblioteca, è in programma 'Creandoe#133;Natale', laboratorio per la costruzione di addobbi natalizi con materiali di recupero, dal 29 novembre, ogni giovedì sera fino al 20 dicembre, nel Salone Ghisleri, in Piazza Trento, è attivo 'Danzando verso la luce', un laboratorio sulle danze di Natale (iscrizioni in biblioteca). Dicembre apre, sabato 1 alle 21 in sala consiliare, con il Corpo musicale cittadino di Ghedi, che, diretto da Francesco Andreoli, presenta 'Leroy Anderson. La musica che sorride. Concerto per banda e mimo', con la partecipazione di due mimi: Nicola Cazzalini e Alessandro Caproni. Sabato 8 dicembre, alle 17 in sala consiliare, il Teatro Necessario propone lo spettacolo per famiglie 'Nuova Barberia Carloni', mentre domenica alle 21 nella chiesa parrocchiale, per la rassegna 'Qui cantat bis horat' il gruppo da camera del Corpo musicale cittadino di Ghedi e il Brixia Camera Chorus presentano il concerto 'Te Deum Laudamus'. Tempo di feste anche per la biblioteca, che domenica 16 dicembre rimarrà aperta dalle 15 alle 19 (da segnalare che alle 15.30 è in programma 'Piccole storie sotto l'albero', letture animate per bambini dai 3 ai 6 anni, con Mariangela Agostini, mentre alle 16.30 il Gruppo di lettura Libramente Parlando si presenta. Alle 17.30, infine, il ghedese Davio Ongaretti presenta il libro 'Non farmi domande'). Sabato 22 dicembre, alle 17 in sala consiliare Sandra Domeneghini e Roberto Capo vanno in scena con 'Fata Vigilia e le renne di Babbo Natale', spettacolo teatrale per famiglie, mentre alle 21 in sala consiliare è in programma i tradizionale 'Concerto di Natale' della Corale Polifonica Gaydum diretta da Angelo Orsini. Tra gli Appuntamenti del 2013 segnaliamo quello del primo gennaio: alle 16 il sala consiliare il Corpo Musicale Cittadino presenta 'Buon anno Ghedi! Concerto di Capodanno', con il soprano Barbara Vignudelli e il tenore Paolo Antognetti. Per informazioni: www.comune.ghedi.brescia.it.</testo>
					</articolo>

					<articolo>
						<titolo>Articolo 6: QUINZANO Una domenica all'insegna del salame cotto </titolo>
						<testo>QUINZANOEntra oggi nel vivo la Sagretta del Salame Cotto e della Grepola, con i suoi prodotti DeCo della Bassa. La giornata inizia alle 10.30 con l'apertura degli stand in piazza Garibaldi e del Mercatino degli Artigiani in via Cavour, curato dai commercianti della via, mentre nella vicina piazza Aldo Moro il Gruppo Traditional Folk propone Le Butighe dèl Castel. Nel pomeriggio alle 15.30 la premiazione del concorso Quinzano nel piatto , a seguire la degustazione gratuita di salame cotto, ciccioli e polenta.</testo>
					</articolo>

					<articolo>
						<titolo>Articolo 7:  Chiari Rampinelli, il viaggio continua </titolo>
						<testo>CHIARIProsegue alla fondazione Morcelli Repossi di via Varisco il 'Viaggio oltre la realtà' promosso da Roberto Rampinelli attraverso le sue opere. La mostra, inaugurata a fine ottobre, è visitabile a ingresso gratuito da martedì a domenica dalle 15 alle 18 (per gruppi e scolaresche sono previste visite su appuntamento allo 030.7000730).  Rampinelli è nato a Bergamo, vive e lavora tra Milano, Urbino e Amer (in Catalogna). Ha frequentato la Scuola superiore d'arte del Castello Sforzesco di Milano e i corsi internazionali di tecnica dell'incisione di Urbino, sotto la guida di Carlo Ceci per la litografia e di Renato Bruscaglia per l'incisione. Nell'ultimo anno ha esposto a Soncino, Catania, Tortona (Al), ma anche in Germania e negli Stati Uniti.  Particolarmente soddisfatta di ospitare alla Morcelli Repossi la mostra di Rampinelli è la presidente Ione Belotti: 'Davanti alla  pittura di questo artista - osserva - possiamo veramente naufragare nel mare dell'infinito magicamente cantato da Leopardi'.  La mostra, a cura di Franca Calzavacca, gode del patrocinio del Comune di Chiari.</testo>
					</articolo>

					<articolo>
						<titolo>Articolo 8:  Barbariga Cambia il Pgt  e arriva il parco Val di Co' </titolo>
						<testo>BARBARIGAAl Piano di Governo del Territorio (Pgt), documento in vigore dal 2009 è stata introdotta una variante. La prima.  L'Amministrazione comunale, nel corso del Consiglio dell'altra sera, ha approvato definitivamente (con i soli voti della maggioranza) una variante urbanistica al Pgt che riguarda in particolare il documento di Piano e il Piano delle Regole.  'Tale scelta - ha spiegato il sindaco Marco Marchi - deriva da considerazioni tecniche e strategiche che vertono sul fatto che alcune aree di trasformazione previste a destinazione residenziale già individuate del Pgt vigente, a causa di fattori contingenti economici, ad oggi non sono state totalmente attuate'. La variante, che andrà a modificare le previsioni di Piano, al fine di riequilibrare l'assetto territoriale delle aree vocate a trasformazione urbanistica, stralcia delle previsioni e ne individua di nuove.  'In sostanza - spiega il sindaco - c'è uno spostamento di aree. Tra le scelte urbanistiche e strategiche operate, assumono particolare rilievo il potenziamento delle destinazioni residenziali e l'incentivazione e ampliamento delle attività produttive con procedure già in corso'. 'La variante inoltre - prosegue - non si limita ad una "ricollocazione" degli ambiti di trasformazione, ma introduce anche elementi qualificanti di protezione e tutela dell'ambiente e del paesaggio rurale di elevato valore percettivo mediante la proposta di inserire un Parco locale d'interesse sovraccomunale (Plis)'. A tal proposito è stata individuata a sud est del territorio comunale un'area che confina con i comuni di Offlaga e San Paolo, di circa 669.210 mq, vocata ad accogliere il Plis Val di Co'. Si tratta di un territorio dotato di una ricca rete idrografica, tra cui la roggia Vallone e roggia Baiona Vecchia.</testo>
					</articolo>

					<articolo>
						<titolo>Articolo 9:  Roncadelle Il senso è unico, ma la paternità è doppia Fialdini: 'Proponemmo noi il cambio di viabilità, ma Orlando la bocciò' Il sindaco: 'Non è stato possibile realizzare il progetto originario'</titolo>
						<testo>RONCADELLEIl senso è unico, ma la paternità è doppia. Dietro a quello che potrebbe solo un (banale) gioco di parole si cela invece una vivace polemica tra l'opposizione di 'Roncadelle innanzitutto', capeggiata dal consigliere Bruno Fialdini, e l'Amministrazione comunale. Oggetto del contendere, appunto, il progetto del nuovo senso unico su via Castello; un cambiamento di viabilità che metterà la strada (e quindi anche chi ci abita) in sicurezza. La sperimentazione partirà nei prossimi giorni, la viabilità sarà da via Di Vittorio in direzione via Roma, verrà anche potenziato il numero dei parcheggi. La circolazione alternativa sarà garantita da via San Bernardino, che è percorribile in senso contrario. La decisione è divenuta pubblica nei giorni scorsi con un volantino distribuito dall'Amministrazione Orlando. La notizia ha scatenato l'ira di Fialdini. 'Già un anno fa - spiega Fialdini -, con i consiglieri Stefano Maffezzoni e Marco Piceni, avevamo presentato in Consiglio comunale una mozione con la quale chiedevamo la modifica della viabilità in via Castello, con la trasformazione ad un solo senso di marcia e con la creazione di una pista ciclo-pedonale. La maggioranza però bocciò l'idea ritenendola non idonea'. Immaginabile quindi la reazione nel vedere annunciato l'intervento, con la paternità dell'Amministrazione. E non è finita.  Perché Fialdini convinto della bontà (e validità) della proposta, dopo la 'bocciatura' persevera. 'Non ho lasciato cadere l'ottima idea - prosegue - e nel Consiglio Comunale del 24 settembre scorso ho presentato un'altra mozione dove impegnavo la Giunta entro e non oltre il 31 ottobre a procedere con la modifica della viabilità in via Castello. Questa volta la mozione è stata votata all'unanimità'. 'Sono convinto che questo progetto - conclude Fialdini -renderà più sicura la strada, soprattutto permetterà alle famiglie e ai ragazzi di raggiungere il centro, in bicicletta o a piedi, con maggiore sicurezza'. Il sindaco Orlando concorda con quanto affermato da Fialdini, ma con una specifica. 'Il nostro progetto originario consisteva nell'acquistare l'immobile che costeggia la strada davanti alla cascina; poi abbatterlo e creare così uno "slargo". Non abbiamo trovato un accordo coi propietari e così siamo passati al piano "B". Che riteniamo comunque valido'. Un progetto 'bipartisan' quindi che ha messo tutti d'accordo, del resto un tempo via Castello si chiamava Dei Santi. Francesco Alberti</testo>
					</articolo>
			</sezione>
			<sezione>
				<nome>Sezione 2: BRESCIA E PROVINCIA</nome>
					<articolo>
						<titolo>Articolo 1:  Rolfi: 'A fine mese recuperati 600mila euro per Bici Mia' </titolo>
						<testo>n 'Dobbiamo puntare al sistema dell'integrazione dei trasporti per fare in modo di trasformare la metropolitana in un'opportunità per la città e il futuro' spiega il vicesindaco, Fabio Rolfi.  Dal suo osservatorio privilegiato di assessore alla Mobilità il fenomeno metropolitana non è solo 'un fermento culturale che proietta alla città che verrà, ma anche al modo stesso di intendere il proprio rapporto con Brescia. Un passaggio che agevolerà le nuove generazioni e creerà maggiori complessità ai più anziani, che difficilmente si adattano alle innovazioni ed alle novità'. Per questo la carta dell'interazione tra metrò e altri mezzi di trasporto pubblico deve essere giocata come un passaggio strategico, 'capace di innestare nella novità un traino per soluzioni che già si pongono come alternative al servizio della mobilità urbana'. Rolfi annuncia quindi entro fine mese una variazione di bilancio con cui 'recuperare 600mila euro da investire a favore del servizio di Bici Mia per le stazioni della metropolitana, per enfatizzare quel ruolo centrale di dorsale della mobilità lungo il quale costruire una rete che consenta di rende raggiungibile ogni tratto di Brescia'. Come dire, esci dal metrò e sali in sella e pedali: ça va sans dire... r. ma.</testo>
					</articolo>

					<articolo>
						<titolo>Articolo 2:  Si allungano i tempi ma la burocrazia non ferma la corsa dell'infrastruttura </titolo>
						<testo>nOrmai è assodato: la cancellazione, con  la Spending review, della Commissione 1042, ovvero l'organismo che avrebbe dovuto rilasciare  l'ultimo nullaosta all'avvio del metrò, non fermerà la metropolitana. Se non altro l'appuntamento con la prima vera corsa  è spostato alla metà di  febbraio. 'Purtroppo - ha detto anche ieri Adriano Paroli - noi come Comune non possiamo garantire quello  che devono fare altri'.  La Commissione 1042 radunava al suo interno più figure, ciascuna espressione di un procedimento e di un ambito ben preciso, e si occupava di rilasciare un placet definitivo alla luce di tutti gli atti che, ognuno per il proprio settore, aveva visionato e validato. Ora la documentazione sarà inviata man mano ai singoli dipartimenti dei Ministeri di riferimento attraverso un iter amministrativo e si attenderanno tutte le risposte.</testo>
					</articolo>

					<articolo>
						<titolo>Articolo 3:  Inaugurata la stazione 'Volta' È la sesta ad 'aprirsi' alla città Paroli: 'Il metrò cambierà il modo di intendere la mobilità  nella nostra città'. Ai giovani il frutto 'di un impegno corale di Brescia'</titolo>
						<testo>nUna consegna simbolica ai bambini, come il passaggio di un testimone ideale alle nuove generazioni, ovvero al futuro. E se la metropolitana rappresenta nell'immediato il divenire prossimo della mobilità urbana, nella quale innescare il processo di cambiamento del modo stesso di vivere e conoscere Brescia, per il sindaco Adriano Paroli, l'inaugurazione della stazione 'Volta' di ieri 'rappresenta la posa di una pietra miliare di un percorso articolato e difficile, collegiale, che porta la cittadinanza a scoprire un'infrastruttura che permeerà il futuro di tutti i cittadini'.  Da qui il colpo di forbici consegnato alle mani dei bambini, un taglio di un nastro che vuole essere il simbolo della caparbietà e della determinazione che ha portato al compimento dell'opera pur nel difficile momento della crisi e di calo di affezione verso la politica. E che il clima sia già quello della campagna elettorale lo dimostrano le presenze che si contano, tra consiglieri, assessori e uomini di apparato, tanto quasi da far rilevare le assenze piuttosto che i volti sorridenti e le mani che si stringono nel calore di una ostentata disponibilità. Con il Pd, nella persona di Emilio Del Bono, che si accosta ai consiglieri di maggioranza lanciando il guanto della sfida di 'una campagna elettorale fatta di inaugurazioni e di stampati ad uso e consumo dell'apparire', riferendosi alle pubblicazioni diffuse come brochure dei lavori del metrò. Schermaglie travestite da battute pungenti, a cui volti di Pdl e Lega rispondono senza troppa enfasi oppure, come nel caso del presidente della circoscrizione, Giacomo Lini, come un fiume in piena a cui sia stato aperto un varco lungo un argine.  Ma sullo sfondo resta la vernice ufficiale della stazione Volta, alla presenza di molti residenti a dimostrazione del ruolo strategico che la stazione avrà a margine di un quartiere molto popoloso.  Sin dalla mattinata sono state infatti centinaia le persone che si sono recate in visita alla stazione in profondità della rete metropolitana. Bella l'architettura disegnata dall'ing. Lamberto Cremonesi, con materiali d'avanguardia e stile sobrio.  Tra i difetti quelli già noti delle stazioni: le scale ripide, esposte alle intemperie, con una scelta di colori dei rivestimenti che non favoriscono coloro che hanno difficoltà visive e l'assenza dei bagni. 'La stazione è concepita per essere impegnata il meno possibile, da qui la scelta di evitare bagni e altre infrastrutture', spiegano di rimando i tecnici. Tecnici che a margine dell'inaugurazione si sono trovati a chiedersi perché d'un tratto siano partiti i gruppi elettrogeni della stazione. Forse un temporaneo black-out della linea di illuminazione delle scale mobili (non ancora attive) potrebbe essere la causa del denso fumo bianco che ad un tratto è stato espulso da un boccaporto nella piazzetta soprastante la stazione. Per il resto la cerimonia inaugurale si è svolta secondo copione, con il coro Alte Cime che nel bel canto contaminava i presenti strappando a molti, a fior di labbra, la voglia di intonare alcuni classici motivi della tradizione di montagna.  Nella ridda di autorità, personalità e volti noti, la stazione Volta si è consegnata a Brescia. Un viatico positivo che attende ora il vero battesimo del fuoco del servizio. Roberto Manieri</testo>
					</articolo>

					<articolo>
						<titolo>Articolo 4: LA FERMATA IN VIA S. FAUSTINO Adesivi sui vetri del distaccamento  della Locale in risposta a una denuncia </titolo>
						<testo>nDurante la manifestazione il corteo si è fermato pochi minuti in via San Faustino, davanti al distaccamento della Polizia locale, per protestare contro la denuncia di un militante fermato lo scorso maggio mentre, con un coltellino, cercava di togliere da un palo 'un adesivo abusivo della Lega Nord'. I manifestanti hanno appiccicato alcuni sticker alle vetrate della sede dei vigili 'che non si occupano più del traffico', ma che sono diventati 'mercenari padani' (come si legge sugli adesivi).</testo>
					</articolo>

					<articolo>
						<titolo>Articolo 5: L'OCCUPAZIONE CONTINUA Intanto l'Hotel Sirio resta aperto per famiglie e senza tetto  </titolo>
						<testo>n Una coppia sotto sfratto, nove senzatetto. E gli attivisti del Movimento antisfratti, che da mercoledì hanno trasformato l'hotel Sirio in un 'centro per l'emergenza abitativa'. Sono sedici le persone che trascorrono le loro notti nel palazzo di via Capriolo, al Carmine. Alcune di loro hanno preso parte alla manifestazione di ieri, altre hanno aspettato nei paraggi che le porte fossero riaperte dopo il passaggio del corteo. Era rimasto solo un occupante a presidiare il Sirio, si temeva uno sgombero. Ad ora, però, non c'è stato alcun tentativo da parte delle forze dell'ordine. egg</testo>
					</articolo>

					<articolo>
						<titolo>Articolo 6:  Protesta animalista con maiali morti 'contro l'apertura di un grande macello' </titolo>
						<testo>nIn mano i corpi di maialini che, spiegavano alcuni cartelli, sarebbero stati trovati all'interno di allevamenti della Lombardia dagli attivisti di 'Nemesi animale' che hanno organizzato nel pomeriggio di ieri una protesta nel centro della città, in largo Formentone.  L'hanno chiamata 'protesta shock'. 'Un'iniziativa dal forte impatto - si legge in una nota del gruppo animalista - che vuole mostrare il lato nascosto degli allevamenti e della produzione di carne'.  'Per gli allevatori - dicono da Nemesi animale - questi cadaveri sono solo uno scarto, una perdita di profitti. Per noi sono i corpi di individui che avrebbero dovuto godere di ben altra vita, fuori dalle gabbie e lontano dai ganci dei macelli'. Una protesta organizzata a Brescia, quella che ha tenuto banco in pieno centro storico, perché 'è la provincia a vantare il triste primato del maggior numero di maiali allevati in Italia e perché a Manerbio si minaccia la costruzione del più grande macello di maiali in Europa'.</testo>
					</articolo>

					<articolo>
						<titolo>Articolo 7:  Brixia Sviluppo, l'inchiesta 'anima' la Lega La GdF acquisì tutti gli atti dieci mesi fa, ora in molti attendono di sapere</titolo>
						<testo>nUn capitolo chiuso, quello dell''immobiliare' della Loggia, che a Brixia Sviluppo, fondata nel 2008, ha dato l'addio all'inizio del 2012. Eppure le pagine della sua breve storia sono ancora di interesse. Per la Procura, che sulla natura delle sue operazioni sta scorrendo la lente d'ingrandimento da tempo. Tanto che ha all'uopo acquisito tutti i documenti relativi alla società di vicolo Millefiori, fusasi con Brescia Infrastrutture, nei cui uffici personale della Guardia di Finanza in forza alla squadra di Polizia giudiziaria della Procura fece visita dieci mesi fa, al fine di raccogliere tutte le carte della estinta Brixia Sviluppo, dalla sua costituzione alla sua chiusura. Ma a quanto pare l'attenzione per gli eventuali possibili sviluppi dell'inchiesta stanno tenendo desta l'attenzione anche negli ambienti politici, in seno alla Lega Nord in particolare (il presidente di Brixia Sviluppo, Riccardo Franceschi, è di nota fede leghista e fu nominato in quota Carroccio): tra le fila dei leghisti, gli assidui frequentatori della politica cittadina non possono non cogliere un palese nervosismo. Confermato dalle voci che si sono rincorse nelle ultime giornate, secondo cui la Finanza si sarebbe mossa. Ma gli atti di Brixia Sviluppo - compresi quelli delle contestate acquisizioni: ex Oviesse (per 8,7 milioni di euro), sede della Circoscrizione Est di Sanpolino (4,8 milioni), terreno di Guidizzolo per i sinti di via Orzinuovi (137mila euro), e distaccamento della Polizia locale del Carmine (1,7 milioni) - sono in realtà già in possesso degli inquirenti da dieci mesi, come conferma l'amministratore unico di Brescia Infrastrutture, Alessandro Triboldi. Se vi siano all'orizzonte - nell'immediato o sul lungo periodo - nuove mosse della Procura, per ora è impossibile dire.gal.</testo>
					</articolo>

					<articolo>
						<titolo>Articolo 8:  'Al Carmine non solo movida, ma servizi per chi ha bisogno' Ieri il corteo delle realtà antagoniste contro le cariche della polizia di mercoledì e per 'indicare soluzioni all'emergenza sfratti'</titolo>
						<testo>n Da un lato la protesta contro le cariche della polizia di mercoledì mattina, in stazione. Dall'altro l'indicazione di una strada percorribile per far fronte all'emergenza sfratti, con l'occupazione dello stabile dell'hotel Sirio in via Capriolo.  Su questi binari si è mossa la manifestazione che ieri pomeriggio si è snodata per le vie del centro storico, con partenza e arrivo in piazza Loggia, organizzata dalle realtà antagoniste della città, come Magazzino 47, Associazione Diritti per tutti, Kollettivo studenti in lotta e Comitato provinciale contro gli sfratti, cui hanno dato la loro adesione anche Sinistra critica e Rifondazione comunista. Dietro uno striscione con la scritta 'Le vostre manganellate non ci fermeranno. Nelle città della crisi: reddito e diritti si conquistano' alcune centinaia di persone, tra le quali anche una decina di senza tetto che da mercoledì ha trovato un rifugio. Come Alessandro, di 36 anni, che ha perso il lavoro da un anno e che in via Capriolo non solo ha trovato un riparo, ma 'l'affetto e la solidarietà di una famiglia. C'è davvero una grande umanità. Se non ci fossero stati loro non saprei dove sarei finito'.  Il corteo è passato per le vie del Carmine, quartiere 'meticcio e popolare' che 'non è solo movida, ma da mercoledì anche servizi per chi ha bisogno', hanno spiegato gli organizzatori della mobilitazione, passando proprio nelle vicinanze dello stabile che è stato trasformato in un centro di emergenza abitativa dopo otto anni di chiusura. La convinzione dei manifestanti è che dal basso si possa costruire 'un altro modo di vivere insieme', si possa dar vita ad 'un mondo dove non contano i profitti ma gli esseri umani', indicando alle istituzioni una 'possibile risposta alle esigenze abitative della città'. E se le forze dell'ordine dovessero procedere con uno sgombero, la promessa è quella di occupare un altro stabile vuoto, 'di cui la città è piena'.  Illuminato dal chiarore di alcune torce il corteo è passato poi per via Battaglie, via Marsala, via Cairoli, e poi piazza Vittoria e piazza Duomo per arrivare fin sotto la Prefettura, e da qui muoversi di nuovo verso piazza Loggia e concludersi davanti all'hotel Sirio.  Solo una delegazione composta da tre persone, in rappresentanza del Comitato contro gli sfratti e Diritti per tutti, è stata ricevuta dal prefetto Narcisa Brassesco, per ribadire alcune richieste già presentate in altre occasioni: 'Una moratoria sugli sfratti, la possibilità di mettere a disposizione strutture pubbliche per chi non è più in grado di pagare l'affitto e il non abbattimento della torre Tintoretto che invece potrebbe essere utilizzata per chi ha bisogno. L'emergenza casa è una questione sociale che sta scoppiando'. Dal canto suo il rappresentante del Governo ha ribadito - nel corso di un colloquio definito tranquillo e sereno - che in 'Prefettura esiste un organismo per affrontare, nel limite del possibile, ogni criticità e per riuscire a contemperare le esigenze dei propietari con i locatari morosi, valutando caso per caso'. Daniela Zorat In corteo alcune centinaia di manifestanti nCirca cinquecento le persone che ieri pomeriggio hanno partecipato alla manifestazione per le vie del centro storico organizzata dalle realtà antagoniste contro le cariche della Polizia e gli sfratti (fotoservizio Neg)</testo>
					</articolo>
			</sezione>
			<sezione>
				<nome>Sezione 3: ESTERO</nome>
					<articolo>
						<titolo>Articolo 1: AUSTRALIA Bambina divorata da un coccodrillo mentre nuota </titolo>
						<testo>SIDNEYUna bambina di 7 anni sarebbe stata divorata da un coccodrillo mentre nuotava in un lago con altri bambini.  La tragedia è avvenuta nella località di Gumarrirnbang, 100 chilometri a ovest della comunità remota di Maningrida, nel Territorio del Nord dell'Australia.  Secondo quanto riferiscono i quotidiani australiani, la polizia è stata allertata dopo che la bimba era scomparsa nel lago.  Alcuni testimoni riferiscono di aver visto un coccodrillo trascinarla dentro l'acqua.  L'animale, lungo tre metri, è stato poi ucciso e al momento di esaminarlo, i poliziotti hanno trovato resti umani dentro lo stomaco, presumibilmente quelli della bambina.  'Saranno condotti ulteriori test nella città di Darwin per stabilire se siano resti umani e di conseguenza l'identità della persona', ha detto il sergente Shaun Gill della polizia del Territorio del Nord.</testo>
					</articolo>

					<articolo>
						<titolo>Articolo 2: FRANCIA Centomila in piazza contro le nozze gay </titolo>
						<testo>PARIGIGrande partecipazione in Francia per la prima giornata di mobilitazione contro la proposta del governo socialista di introdurre il matrimonio e la possibilità di adozione per le coppie omosessuali. Secondo le cifre delle forze dell'ordine  sarebbero  circa centomila i manifestanti scesi in piazza, di cui 70 mila nella sola Parigi. La protesta è stata indetta da numerosi gruppi e associazioni, molto diverse tra loro per collocazione politica e motivazioni. Obiettivo, spiegano alcuni rappresentanti, non tanto contestare il diritto dei gay a stare insieme e ad avere alcune forme di riconoscimento (già possibili in Francia grazie ai 'Pacs', le unioni civili ufficializzate), ma piuttosto il fatto che si consenta loro di poter fondare una famiglia nel senso 'classico' e avere figli in adozione.  'Proponiamo un approccio popolare, quali che siano le confessioni religiose o politiche, o l'orientamento sessuale. La nostra mossa concerne tutti quelli che sono coscienti dello sconvolgimento sociale che questa legge provocherà' spiega uno dei volti noti tra i promotori della protesta, l'attrice comica Frigide Barjot, famosa per i suoi sketch sulla vita di coppia.</testo>
					</articolo>

					<articolo>
						<titolo>Articolo 3:  Stati Uniti, madre denuncia il figlio e sventa nuova strage in un cinema </titolo>
						<testo>NEW YORKEra pronto a fare una nuova strage in un cinema, come quella del 20 luglio scorso ad Aurora, Colorado, quando James Holmes uccise 12 persone e ne ferì 58 alla prima del film 'Batman'. Il ventenne Blaec Lammers aveva invece scelto come teatro del massacro un cinema di Bolivar, in Missouri, dove si proiettava l'ultimo episodio della saga di 'Twilight'.  A fermare il folle piano è stata la madre del ragazzo, insospettita dal fatto che il figlio - che da tempo soffriva di disturbi mentali - aveva smesso da alcuni giorni di prendere alcuni psicofarmaci. La donna ha poi scoperto che Blaec aveva nascosto in casa armi e munizioni acquistate nelle settimane precedenti, e si è quindi decisa ad avvertire la polizia chiamando il 911, il numero di emergenza negli Stati Uniti.  Lo stesso giovane, una volta fermato, ha confessato il suo piano criminale. Un piano terribile, secondo cui il ragazzo avrebbe compiuto una vera e propria carneficina nel cinema, recandosi poi in un vicino centro commerciale per sparare all'impazzata tra la folla.  La sua intenzione - come ha raccontato ancora agli agenti - era poi quella di suicidarsi una volta arrivato davanti al più vicino posto di polizia. Blaec Lammers non aveva la fedina penale pulita. Infatti, nel 2009 era stato già arrestato perchè aveva dichiarato di voler pugnalare uno alla volta i dipendenti di un supermercato della catena Wal-Mart.  Nonostante questo grave precedente che denuncia la sua instabilità psichica, Blaec Lammers è riuscito ad ottenere, in maniera del tutto legale, le armi con cui progettava la strage al cinema in occasione della proiezione di 'Breaking dawn e#150; parte seconda'. Questa drammatica storia a lieto fine grazie al presentimento di una madre, riapre l'annosa polemica sul libero accesso alle armi negli Stati Uniti.</testo>
					</articolo>

					<articolo>
						<titolo>Articolo 4:  Obama: non si tenga in ostaggio la classe media Il presidente Usa in partenza per la Birmania striglia il Congresso sul fiscal cliff</titolo>
						<testo>NEW YORK Il fiscal cliff va risolto. E una 'soluzione va trovata il prima possibile'. Il presidente Obama, in viaggio verso l'Asia, torna sul problema più urgente di politica interna, ovvero i tagli automatici alla spesa e l'aumento delle tasse che scatteranno fra la fine dell'anno e l'inizio del 2013 in mancanza di un accordo in Congresso e che rischiano di far scivolare gli Usa in una nuova recessione.  Obama ribadisce l'importanza di non tenere la classe media ostaggio nel confronto sull'aumento delle tasse ai ricchi che il presidente chiede. E fissa il prossimo appuntamento con i leader del Congresso: è per la settimana successiva al giorno del Ringraziamento, che cade il 22 novembre. A sottolineare l'importanza di risolvere i problemi dei conti pubblici americani presto è anche l'ex presidente della Fed, Greenspan. 'Siamo in una situazione senza precedenti. Se dobbiamo avere una moderata recessione per risolvere i nostri problemi di finanza pubblica va bene' afferma Greenspan in un'intervista alla Cnn, ribadendo che il vero problema degli Usa è l'elevata spesa pubblica. Una soluzione - afferma il New York Times - va trovata per evitare una Armageddon del debito, un'apocalisse del debito che in ogni caso significa un'asterity che gli Stati Uniti ora non possono permettersi. 'L'economia è tornata a crescere e a creare posti di lavoro dopo la peggiore recessione dei nostri tempi' mette in evidenza Obama nel discorso settimanale. Da qui l'appello al Congresso 'a discutere una strada per ridurre il deficit e il debito in modo da rafforzare l'economia e tutelare la classe media', per la quale vanno estesi gli sgravi dell'era Bush. Obama ammette l'esistenza di divergenze sull'approccio da seguire ma afferma: 'dobbiamo lavorare insieme'. Il fiscal cliff, che spaventa i mercati, sarà probabilmente uno dei temi sui quali Obama cercherà di rassicurare il premier cinese Wen Jiabao nel corso della sua visita in Asia. La Cina è infatti il maggiore creditore estero americano, con oltre 1.150 miliardi di dollari di debito statunitense in portafoglio. Intanto Obama è in volo verso l'Asia, il che la dice lunga sulle priorità geopolitiche di Obama. Una politica ampiamente interpretata come un tentativo di contenere l'influenza cinese nella regione, e che domani porterà il leader della Casa Bianca a una storica visita nella Birmania impegnata in una delicata transizione dalla dittatura alla democrazia. Obama arriverà oggi in Thailandia  dove incontrerà l'anziano re Bhumibol in ospedale e il primo ministro Shinawatra, nell'ambito di un ulteriore rafforzamento dei legami militari. La visita si chiuderà martedì in Cambogia, dove Obama parteciperà al vertice annuale dell'Asean (Paesi del Sud-est asiatico) e parlerà con il primo ministro Hun Sen, autoritario 'uomo forte' sempre più nell'orbita cinese.</testo>
					</articolo>

					<articolo>
						<titolo>Articolo 5: INCIDENTE BIS Poche ore dopo un altro grave sinistro: camion contromano investe pulmino uccidendo dodici persone Treno travolge scuolabus: strage di bambini in Egitto Morti almeno 47 piccoli e due adulti. Il passaggio a livello era aperto perché il casellante dormiva: è stato arrestato</titolo>
						<testo>IL CAIROCorpi ricoperti di sangue, alcuni mutilati, altri non riconoscibili. Accanto le cartelle e i quaderni della scuola, qualche pupazzo e i pennarelli. Una scena 'terrificante' quella che ha lasciato dietro di sè il terribile incidente a uno scuolabus, in cui sono morte almeno 49 persone, tra cui 47 bambini di età compresa fra i 4 e gli 8 anni. Lo scuolabus, su cui viaggiavano circa 60 piccoli, è stato investito da un treno nella città di Manfalat, vicino ad Assiut, a 300 chilometri a sud del Cairo.  In base alle prime indagini, il passaggio a livello era aperto al momento del transito dello scuolabus. Una tesi poi confermata anche dal governatore di Assiut, Yahya Keshk: 'L'addetto al passaggio a livello si era addormentato. È stato arrestato', ha detto. L'impatto è stato violentissimo e lo scuolabus è stato spezzato a metà dopo l'urto con il treno: il bilancio delle vittime potrebbe salire. Oltre ai bimbi sono morti una donna e un uomo, probabilmente l'autista del mezzo. Ci sarebbero anche altri feriti, da 13 a 28 a seconda delle fonti, quasi tutti bambini. Il treno ha trascinato lo scuolabus per circa un chilometro lungo le rotaie prima di arrestarsi. Un reporter della televisione pubblica, giunto sul posto, ha raccontato di scene 'terrificanti' mentre si cerca di ricostruire la dinamica del tragico incidente sul quale è stata aperta subito un'inchiesta. Intanto, il ministro dei Trasporti egiziano, Rachad al Metini, e il capo dell'Autorità per le ferrovie hanno rassegnato le dimissioni dopo il tragico episodio mentre il presidente Mohamed Morsi ha chiesto ai suoi ministri di offrire conforto alle famiglie delle vittime che, sconvolti e addolorati, hanno inscenato una protesta sul luogo della strage, chiedendo 'la testa' dei responsabili. 'Tutte le persone responsabili saranno portati davanti alla giustizia', ha assicurato Morsi in un breve discorso alla nazione.  I militanti ostili al potere dominante islamista hanno chiesto le dimissioni di tutto il governo. 'Questo incidente dimostra il fallimento del governo di Kandil e dovrebbe portare alle dimissioni di una squadra che non ha fatto altro che aggravare le sofferenze degli egiziani', si legge in un comunicato del movimento 6 Aprile, una organizzazione molto attiva durante la rivolta contro il regime di Hosni Mubarak. Le autorità hanno annunciato l'istituzione di una commissione d'inchiesta, ma in passato misure analoghe hanno avuto scarsi risultati.  Purtroppo, un altro grave incidente ha funestato poche ore l'Egitto, quando almeno 12 persone sono morte e altre tre sono rimaste ferite nei pressi del Cairo. Un camion che viaggiava contromano ha urtato violentemente un minibus sul quale viaggiavano 15 persone. Il camionista, ha riferito la polizia, è stato arrestato.</testo>
					</articolo>
			</sezione>
			<sezione>
				<nome>Sezione 4: GARDA E VALSABBIA</nome>
					<articolo>
						<titolo>Articolo 1: TREMOSINE 'Sul Garda' nel nome del paese? Oggi il referendum  </titolo>
						<testo>TREMOSINEOggi a Tremosine si vota per cambiare nome al paese. Dalle 8 alle 21 i 1.450 residenti iscritti nelle liste elettorali potranno recarsi alle urne per rispondere al quesito referendario così formulato: 'Volete che il comune di Tremosine sia denominato Tremosine sul Garda?'. Tre le sedi di seggio: sezione 1 nel capoluogo Pieve, al municipio; sezione 2 nella sala polivalente di Vesio; sezione 3 nella frazione di Campione, in via Verdi 10. Ogni votante dovrà recarsi al seggio a lui assegnato in relazione alla residenza portando con sé la propria scheda elettorale e un documento di identità. Lo scrutinio inizierà già questa sera, alla chiusura delle urne; le operazioni di spoglio non compiute entro la mezzanotte, per contestazioni insorte o per qualsiasi altra causa, saranno rinviate alle 8 di domani. L'operazione del cambio del nome è stata voluta dall'Amministrazione per permettere un'identificazione geografica più rapida del paese, per buona parte bagnato dal lago, a livello internazionale. s. b.</testo>
					</articolo>

					<articolo>
						<titolo>Articolo 2:  Calvagese In piazza Alpini si sistema il parcheggio </titolo>
						<testo>CALVAGESEPiazza degli Alpini sta per rifarsi il trucco: non sarà uno stravolgimento completo, quanto piuttosto un'aggiustatina dove serve, il necessario per rendere meglio fruibili gli spazi. La piazza centrale, infatti, risulta allo stato attuale abbastanza malconcia: gli alberi hanno spinto le loro radici sino in superficie, creando dei fastidiosi quanto pericolosi avvallamenti nella pavimentazione e, di conseguenza, nei parcheggi lì collocati.  L'opera di riqualificazione recentemente approvata dal Comune risolve il problema in quanto prevede di mantenere gli attuali stalli per le autovetture, sostituendo però l'attuale pavimentazione dopo aver rimosso le radici sottostanti; le storiche piante non verranno abbattute, ma verranno sistemate le aiuole e il tappeto erboso verrà riseminato. Inoltre verranno sostituiti i cordoli presenti, anch'essi decisamente compromessi, sia lungo via S. Antonio da Padova, sia a limitazione delle aiuole dalla parte dei parcheggi.  Il tutto verrà effettuato garantendo l'accessibilità ai marciapiedi dal parcheggio: verranno realizzate rampe in calcestruzzo per il transito di persone diversamente abili in direzione del percorso verso via Castello e località Belvedere, verso il municipio e la sala civica Ider, oltre al rialzamento dell'attuale attraversamento pedonale su via Sant'Antonio. Il progetto prevede una spesa complessiva di 44.000 euro e sarà realizzato nei prossimi mesi.</testo>
					</articolo>

					<articolo>
						<titolo>Articolo 3:  Un premio per Juantorena mito vivente dello sport cubano </titolo>
						<testo>GARGNANO'È un premio che ritiro personalmente, ma che considero attribuito a tutto lo sport cubano. Lo metterò nella mia bacheca, ma appartiene al mio Paese'. Così il mito dell'atletica Juan Alberto Juantorena, campione olimpico ai Giochi di Montreal 1976 nei 400 e negli 800 metri piani, ha commentato ieri a Gargnano il riconoscimento, una Vittoria alata, attribuitogli dall'Amministrazione comunale nel corso di una cerimonia svoltasi nell'ex palazzo municipale. L'ex campione cubano, primo e finora unico atleta in grado di vincere sia i 400 sia gli 800 nella stessa edizione dei Giochi Olimpici, è giunto sul Garda in virtù del rapporto di amicizia che lo lega ad Ottavio Castellini, che questa mattina inaugura ufficialmente a Navazzo la 'Collezione Castellini - Biblioteca internazionale dell'atletica', un archivio straordinario dedicato alla storia di questo sport. Il primo cittadino Gianfranco Scarpetta ha voluto celebrare con una cerimonia ufficiale la prestigiosa visita. 'Ringrazio el señor sindaco - ha detto Juantorena - per questa bella accoglienza. Qui è davvero tutto meraviglioso, l'ambiente, il popolo, tutto'. E a Scarpetta ha strappato la promessa di una visita a Cuba.</testo>
					</articolo>

					<articolo>
						<titolo>Articolo 4:  Campione: cantiere fermo, non le polemiche I consiglieri dei gruppi d'opposizione di Tremosine segnalano un sequestro  di pratiche da parte della Finanza che sembrerebbe riguardare la frazione a lago</titolo>
						<testo>TREMOSINEAltre grane giudiziarie su Tremosine. Le annunciano i consiglieri dei tre gruppi d'opposizione che ieri hanno tenuto un conferenza stampa congiunta per segnalare 'un sequestro di pratiche da parte della Guardia di Finanza che sembrerebbe riguardare la frazione di Campione'. I faldoni sono stati requisiti dalle Fiamme Gialle in Comunità Montana, ente a cui si sono rivolti i consiglieri per una richiesta di accesso agli atti. 'Si conferma - ha risposto il direttore generale della Comunità all'istanza dei consiglieri - che c'è stata l'acquisizione di documenti, su ordine della Magistratura, riferiti a Tremosine, ma per motivi di riservatezza sulle indagini in corso non è possibile indicare a quali pratiche siano riferiti'. In ogni caso la nuova bufera giudiziaria, l'ennesima che coinvolge il Comune altogardesano, offre alle opposizioni l'occasione per ribadire la richiesta di dimissioni al sindaco Diego Ardigò. Non solo: 'Chiediamo alla buona politica regionale e provinciale di tutti gli schieramenti di farsi avanti e condannare gli atteggiamenti personalistici che danneggiano le istituzioni per ritrovare insieme ai cittadini di Tremosine il senso comune di etica e morale politica'.  Limitandoci alla questione di Campione, va segnalata la critica dell'opposizione in merito alla gestione della complessa operazione urbanistica. 'Quello che è nato come un piano particolareggiato di iniziativa pubblica è diventata una normale lottizzazione svuotata, tramite una variante, di tutta la sua valenza pubblica, con continue concessioni al privato elargite senza chiedere nulla in cambio. Erano previsti quattro alberghi e sulla carta ne è rimasto uno, peraltro ancora da costruire. Era previsto il centro sportivo "Sailing village", che avrebbe dovuto inglobare anche il Vela Club Campione e i circoli windsurf e kitesurf, e invece è stata costruita l'Università della Vela, un albergo privato mascherato da struttura sportiva'. L'opposizione sostiene inoltre che 'la variante approvata in Consiglio comunale prevedeva un edificio di due piani, invece sono quattro. Ci chiediamo poi se sia legittimo il finanziamento pubblico di 2 milioni che il Comune dovrebbe spendere, tramite i fondi assegnati ai Comuni di confine, per la sistemazione delle aree a lago di una struttura che si configura come una realtà privata'. C'è poi la questione del Vela Club e dei circoli surf: 'Ci meravigliamo che la Federazione italiana vela, alla quale è iscritto il Vela Club, non abbia imposto all'Università della vela il coinvolgimento dei circoli locali'.  Intanto, causa crisi, il cantiere della Campione del Garda Spa è fermo da tempo. Quanto progettato a sud del torrente è ancora da realizzare, compreso il porto. E in paese ci si chiede se il cantiere avrà mai fine. Simone Bottura</testo>
					</articolo>

					<articolo>
						<titolo>Articolo 5: SIRMIONE 'Caso' passeggiata, il Comune si difende </titolo>
						<testo>SIRMIONEResta d'attualità la vicenda del ricorso al Tribunale amministrativo regionale di Brescia relativa al progetto di costruzione della breve passeggiata a lago fra Porto Galeazzi e via XXV Aprile, a Colombare di Sirmione. L'iniziativa è stata impugnata da un confinante che ha sottoposto ai giudici del Tar tutta una serie di contestazioni, prima fra tutte il fatto che il terreno sul quale si realizzerebbe la passeggiata sarebbe di proprietà del ricorrente. Entrambi gli enti coinvolti, cioè Comune e Consorzio dei Comuni della sponda bresciana del Garda, hanno deciso di costituirsi in giudizio difendendo quelle che ritengono le buone ragioni dell'intervento. Il progetto prevede di realizzare una passeggiata lunga circa 175 metri per un costo stimato a base d'asta di 390.000 euro pari a circa 2.000 euro a metro lineare e non a metro quadrato come erronemente scritto ieri.</testo>
					</articolo>

					<articolo>
						<titolo>Articolo 6:  Soiano Aliquote Imu: niente ritocco al ribasso </titolo>
						<testo>SOIANONiente ritocco al rialzo per le aliquote Imu, restano infatti confermate quelle approvate a maggio. Nessun sollievo però per i portafogli dei soianesi, che si trovano ad aver a che fare con le aliquote più alte di tutta l'area valtenesina, in considerazione del fatto che non si è visto nemmeno il tanto auspicato ritocco al ribasso. A maggio il Consiglio comunale aveva deliberato di aumentare di due punti le aliquote di base fissate dal Governo: sulle prime case la maggioranza guidata dal sindaco Paolo Festa aveva fissato un'aliquota pari al 6 per mille; sulle seconde, invece, del 9,6. Esattamente due punti in più rispetto alle aliquote base. A nulla è valsa la mozione presentata dalla minoranza consiliare volta alla riduzione delle aliquote in favore di una politica maggiormente orientata al taglio della spesa: gli introiti derivanti dall'Imu sono stati infatti giudicati dalla maggioranza 'essenziali per il mantenimento degli equilibri di bilancio e per garantire il funzionamento dei servizi alla cittadinanza', così come sembra allo stato attuale impraticabile l'adozione di nuovi tagli, visto che già rispetto allo scorso anno le spese sono state ridotte di oltre 200.000 euro. Aveva spiegato Festa che l'unica alternativa  sarebbe stata quella di aumentare le entrate altrove, agendo però in primo luogo sui servizi sociali.</testo>
					</articolo>

					<articolo>
						<titolo>Articolo 7:  Puegnago Allo studio un'enoteca 'letteraria' </titolo>
						<testo>PUEGNAGODal vino ai libri, con in mezzo una banca. È quanto prevede il progetto che potrebbe presto interessare la Cantina Marsadri di Raffa di Puegnago che, per lo studio di fattibilità, ha fatto leva sul Progetto Incipit promosso dalla Cassa Rurale Giudicarie Valsabbia Paganella. Una proposta che mira a mettere in contatto freschi cervelli e nuove idee con l'imprenditoria locale. E quello che sta nascendo in questo modo potrebbe essere uno dei primi esempi di 'enoteca letteraria'. Vedrà la luce in una tesi di laurea, che avrà molte probabilità di essere tradotta nella realtà. Se ne sta occupando Andrea Gnecchi, di Idro, giovane laureando in Economia e management all'università di Trento. Andrea si sta inventando il modo non solo di abbinare la vendita di testi letterari alla vendita di prodotti enogastronomici, ma di trasformare lo spazio aziendale in uno spazio socio-culturale. Lo studente, col sostegno della Cassa rurale, ha condotto un'analisi di mercato per individuare il target di possibili fruitori della libreria, tenendo conto sia della popolazione locale sia dei flussi turistici presenti nella zona del lago di Garda, oltre che intercettare le aspettative del pubblico di riferimento per definire l'offerta letteraria. Il successivo passaggio sarà definire un piano di comunicazione strategico e operativo per promuovere la nuova attività presso i potenziali clienti e gli enti e le associazioni locali.val.</testo>
					</articolo>

					<articolo>
						<titolo>Articolo 8:  Lonato 'Fermiamo il cemento sotto l'abbazia di Maguzzano' Partecipata manifestazione contro il progetto, contemplato dal Pgt, che prevede la costruzione di 15 unità abitative su 8.000 metri quadri</titolo>
						<testo>LONATONo al cemento nella piana dell'antico comune monastico di Maguzzano. Un centinaio di persone hanno partecipato ieri pomeriggio nel 'Belvedere dell'Assunta', dirimpetto all'abbazia benedettina, alla manifestazione che aveva nel mirino non solo il progetto di nuove costruzioni a poca distanza ma anche tutti gli interventi progettati che interessano aree paesaggisticamente pregevoli del territorio lonatese. Cominciando, appunto, da Maguzzano, per passare a Drugolo, Sant'Anna di Barcuzzi, il Monte Rova, la zona di Sedena. A mobilitare numerosi cittadini è stato l'ultima novità riguardante il progetto di edificazione, previsto dal Pgt, su un'area di 7.966 metri sotto l'abbazia, di 15 unità abitative per 3.200 metri cubi. Fra i partecipanti al sit-in svoltosi in modo ordinato c'era anche lo scrittore Vittorio Messori. 'Quest'area - dichiara - è l'ultimo scampolo del Garda bresciano rimasto integro. È gravissimo il fatto che in questo lembo di lago si voglia fare un inutile attentato alla natura e all'ambiente. Si vogliono costruire appartamenti di dimensioni oscillanti fra 29, dico 29 e 70 metri quadrati, seconde case occupate per 15 giorni che produrranno solo rifiuti e devastazione. Per di più in una zona dove ci sono centinaia e centinaia di seconde case invendute. Dobbiamo prendere esempio dall'Alto Adige e dal Canton Ticino che hanno stoppato le seconde case. Qui si vogliono costruire 3.000 metri cubi all'interno del perimetro dell'antico comune monastico di Maguzzano su 8.000 metri quadrati di area. Le costruzioni copriranno una parte della vista a lago'. Gabriele Lovisetto del Comitato Parco Colline Moreniche dal canto suo ha rilevato che 'l'intervento è, a nostro avviso, illegittimo, perché l'Opera Don Calabria quando nel 1938 acquistò il monastero fu costretta a vendere i terreni ma con un vincolo notarile che limitava gli interventi all'assenso dell'Ordine. E che dire della posizione della Soprintendenza, a nostro avviso poco sensibile? La pratica del vincolo storico sull'area è bloccata da anni e gli interventi in zone sensibili si moltiplicano'. Tanto che nei cartelloni esposti è stato ricordato come nel 2010 Legambiente abbia calcolato che in otto anni Lonato aveva urbanizzato ben 191 ettari di territorio.</testo>
					</articolo>
			</sezione>
			<sezione>
				<nome>Sezione 5: INTERNO</nome>
					<articolo>
						<titolo>Articolo 1: FRECCIA ROSSA Infarto in treno, ma il convoglio non si ferma </titolo>
						<testo>TORINOÈ salito di corsa sul treno in partenza e, poco dopo aver superato la stazione di Torino Porta Susa, si è sentito male. M.G., passeggero di 56 anni, è morto una manciata di minuti più tardi, a bordo di un'ambulanza che lo aspettava allo stazione di Rho. Ma è polemica tra i passeggeri che per quaranta minuti hanno assistito all'agonia.  L'episodio si è verificato giovedì  a bordo del Frecciarossa Torino-Roma.  'Se il treno avesse deviato per  fermarsi a Novara - ha dichiarato Trenitalia - avrebbe impiegato più tempo'. La compagnia ha confermato che il capotreno è stato avvisato del malore alle 17.03 e che alle 17.22 il treno era a Rho.</testo>
					</articolo>

					<articolo>
						<titolo>Articolo 2: CLIMBING Morto in casa il grande  arrampicatore Patrick Edlinger </titolo>
						<testo>AOSTAIl famoso climber francese Patrick Edlinger è stato trovato morto l'altro ieri nella sua abitazione a La Palud, nella zona del Verdon (Provenza). Aveva 52 anni ed era considerato un'icona dell'arrampicata libera. Restano ancora da chiarire le cause del decesso. Secondo il suo biografo, Edlinger aveva problemi di alcolismo. Soprannominato 'il biondo' e il 'Dio dell'arrampicata libera', era nato il 15 luglio 1960 a Dax. È diventato famoso tra gli anni '70 e gli anni '80 per le sue ardite realizzazioni solitarie, in libera e slegato nella zona del Verdon. Solo pochi giorni fa aveva ribadito  la passione per l'arrampicata che praticava ancora tutti i giorni. 'Sono un uomo libero - ha detto - e non rimpiango nulla del mio percorso'.</testo>
					</articolo>

					<articolo>
						<titolo>Articolo 3:  Ciampino, giovane muore sulla scaletta dell'aereo Il 25enne spagnolo dopo aver forzato il gate è deceduto tra le braccia dei sanitari</titolo>
						<testo>ROMA Sarà la magistratura a chiarire le cause del decesso di un ragazzo spagnolo di 25 anni morto ieri all'aeroporto di Ciampino nel tentativo di prendere un volo della Ryanair per Barcellona dopo aver forzato un varco.  M.J.L è morto tra le braccia dei medici che, accorsi sotto bordo con gli agenti della Polizia di Frontiera, avrebbero somministrato dei sedativi al giovane, avvinghiato alla scaletta dell'aereo e per niente intenzionato a scendere. Poco dopo il ragazzo è morto. Sembrava un giorno come un altro allo scalo romano di Ciampino, ma improvvisamente si è consumato il dramma. Stando alle ricostruzioni, intorno alle 7 il giovane spagnolo, che doveva andare a Barcellona, ha forzato il gate di imbarco e si sarebbe diretto in pista. Sbagliando peraltro il volo, perché anziché dirigersi verso l'aereo della Ryanair per la Spagna il ragazzo avrebbe tentato di salire su un altro della compagnia low cost irlandese diretto a Bari. Una volta raggiunta la scaletta del velivolo M.J.L. è stato bloccato dal personale di bordo perché non aveva la carta di imbarco. A quel punto il giovane  ha cominciato a dare in escandescenze urlando e avvinghiandosi alla scaletta. Scattato l'allarme, sul posto sono intervenuti gli agenti della Polizia di Frontiera e i medici. Per farlo desistere, i sanitari avrebbero somministrato dei sedativi al ragazzo, che poco dopo sarebbe deceduto. Inutili tutti i tentativi per rianimarlo. Constatato il decesso, nelle tasche del passeggero gli agenti avrebbero trovato dei farmaci, che sono stati sequestrati.  Sulla vicenda indaga la Procura di Roma. Nel frattempo il Consolato spagnolo è stato avvisato affinché contattasse i genitori del giovane. Si attende intanto l'autopsia per chiarire le cause del decesso.</testo>
					</articolo>

					<articolo>
						<titolo>Articolo 4:  I camini delle grandi navi sotto inchiesta </titolo>
						<testo>VENEZIAUn fascicolo d'inchiesta, di carattere conoscitivo, sul passaggio delle navi in laguna è stato aperto dalla Procura della Repubblica di Venezia sulla base di un esposto presentato l'estate scorsa dal Comitato No grandi navi. Al centro dell'esposto, corredato da una serie di immagini fotografiche, il possibile inquinamento prodotto dai fumi dei cargo, specie quelli crocieristici. Secondo quanto sostenuto dal comitato, le emissioni sarebbero pari a quelle prodotte da 14mila automobili. Le autorità del porto veneziano, invece, hanno contestato questi dati evidenziando che in questi anni il tasso di inquinamento è diminuito.</testo>
					</articolo>

					<articolo>
						<titolo>Articolo 5:  L'Aquila: la terra trema ancora Paura per una scossa di magnitudo 3.2 a mezzanotte e 11 minuti Il sindaco chiude il centro storico. Sisma di 2,9 gradi anche a Messina</titolo>
						<testo>L'AQUILATorna la paura all'Aquila dopo la scossa di magnitudo 3.2 che, a mezzanotte e 11 minuti, ha svegliato chi stava già riposando e fatto sobbalzare quanti si accingevano a farlo.  Numerose le telefonate a forze dell'ordine e Vigili del fuoco, tanta la gente scesa in strada, centinaia i post sui social network con cui gli aquilani cercavano e fornivano informazioni sull'accaduto. L'evento sismico, con epicentro nella frazione di Arischia, è stato seguito alle 5.20 da un altro, di magnitudo 2.2 e con diverso epicentro.  E questo a neanche tre settimane dalla scossa di magnitudo 3.6 registrata nel cuore della notte il 30 ottobre. Nessun danno evidente, ma il Comune ha deciso in mattinata di chiudere alcune zone del centro storico per controllare i puntellamenti che sono lì dal 2009, a difendere quanto è stato risparmiato dal sisma del 6 aprile. Servirà almeno una settimana per le verifiche. Alcune strade resteranno comunque accessibili: da quando la 'zona rossa' è stata limitata e circoscritta, sono infatti molte le attività commerciali che hanno riaperto. Ora, per disposizione del Comune, dovranno presentare una nuova certificazione di agibilità provvisoria. Ma forse non basta. C'è infatti chi lancia l'allarme sicurezza e chiede un Consiglio comunale urgente.  È il consigliere Vincenzo Vittorini, capogruppo della lista 'L'Aquila che vogliamo', al quale la tragedia del 2009 ha portato via moglie e figlia. 'Nelle zone densamente frequentate del centro storico - osserva Vittorini - non ci sono vie di fuga indicate tra vicoli e piazzette, per tutta la città manca un piano reale di sicurezza, con attrezzature, esercitazioni periodiche e prove di evacuazione. La natura ancora una volta ci aiuta con scosse deboli, ma dobbiamo attendere un'altra tragedia per attivarci?'. Il terremoto, però, si è fatto sentire anche al sud, dove da giorni è in corso uno sciame sismico che finora ha interessato principalmente la Calabria. Ieri, invece, una scossa di terremoto di magnitudo 2.9 è stata registrata alle 18.29 in provincia di Messina.  L'epicentro sono i Comuni di Furnari, Falcone e Terme Vigliatore. L'evento sismico è stato avvertito dalla popolazione. Dalle verifiche effettuate dalla Sala Situazione Italia del Dipartimento della Protezione Civile non risultano al momento danni a persone e/o cose.</testo>
					</articolo>
			</sezione>
			<sezione>
				<nome>Sezione 6: LA CITTÀ</nome>
					<articolo>
						<titolo>Articolo 1:  All'ombra dell'annuncio uno 'schema tecnico' </titolo>
						<testo>nDa un lato la scelta politica. Dall'altro l'iter amministrativo del bilancio pubblico. Che - per definizione - non può non garantire l'equilibrio contabile, primo obiettivo di un'Amministrazione. Basti pensare che le uniche sedute del Consiglio comunale definite 'ordinarie' sono appunto quelle dedicate alla discussione e all'approvazione del rendiconto. Due i 'fili' del percorso: in prima battuta bisogna garantire l''equilibrio di parte corrente' (il pareggio fra entrate correnti e uscite); poi il rispetto del saldo ai fini del Patto di stabilità (che per il 2013 vale 21,5 milioni di euro). Nel caso della Loggia, però, sul 2013 l'equilibrio di parte corrente non è garantito: a mancare all'appello sono 14 milioni di euro. I conti non tornano: il Comune, nel 2013, spende allo stato attuale più di quanto ha in cassa. Una situazione, a livello economico, impossibile. Tanto che in questi casi il ragioniere capo è costretto per legge a dichiarare il disequilibrio: di qui, l'intervento della Prefettura, venti giorni di tempo per approvare il piano, scaduti i quali scatta il commissariamento. Ma non essendoci il bilancio, non esiste neppure il disequilibrio.  Uno schema rischioso, quello scelto da Paroli- Che potrebbe scongiurare ogni ricaduta in un solo caso: con un 'bilancio ombra'. Una sorta di piano b nel cassetto, squisitamente tecnico, in cui - attraverso tagli lineari - l'equilibrio sarebbe ritrovato. In meno di venti giorni. nuri</testo>
					</articolo>

					<articolo>
						<titolo>Articolo 2:  'Senza bilancio si bloccano gli investimenti di una città' La professoressa Mercati (Università di Perugia): nel breve periodo nessuna conseguenza, si compromette il piano delle opere pubbliche</titolo>
						<testo>n'A livello puramente tecnico non è un dramma. In assenza di bilancio il Comune prosegue la sua attività nella gestione ordinaria, che è di per sé di brevissimo respiro, perché significa non pianificare una vision e, quindi, non pianificare la vera e propria gestione futura. Ma si tratta di un nodo squisitamente politico più che tecnico'. Dopo l'annuncio del sindaco Paroli di non procedere alla stesura del bilancio di previsione 2013 - un conto che 'parte' con 14 milioni di euro da reperire, a copertura delle spese di gestione del Metrobus - a spiegare effetti e ricadute della decisione sulla città, nel breve e nel lungo termine, è la professoressa Livia Mercati, docente di Contabilità di Stato e Diritto amministrativo avanzato all'Università di Perugia. Professoressa, cosa accade quando una Giunta non presenta il bilancio? 'Innanzitutto bisogna tenere conto dei termini stabiliti per l'approvazione in Consiglio comunale. Scaduti i quali la Prefettura ha il compito di avviare l'iter che porta poi al commissariamento. Un iter che contempla comunque un ulteriore spazio per gli amministratori: venti giorni di tempo per sottoporre il documento al voto del Consiglio. Se questo non avviene, si procede con la nomina di un commissario che a sua volta redigerà un bilancio tecnico. Questo comporta ovviamente lo scioglimento della Giunta comunale'. Al momento il termine è fissato al 30 dicembre: Brescia andrebbe comunque a scadenza elettorale... 'Una proroga della scadenza per il bilancio di previsione è pressoché certa. Basti pensare che quest'anno ce ne sono state addirittura due: il 75 % dei Comuni d'Italia ne ha usufruito, perché non aveva ancora deliberato sulle aliquote Imu ed ha quindi lavorato procedendo per dodicesimi'. Se la proroga fosse per aprile, quanto margine avrebbe la nuova Giunta per redigere il bilancio? È la nuova squadra a rischiare il commissariamento? 'A scadenza elettorale in atto in genere è il Ministero stesso che detta i nuovi tempi e che, quindi, prevede di fatto una seconda proroga. In caso contrario l'iter resta quello stabilito dalla legge: il Prefetto concede venti giorni di tempo, trascorsi i quali scatta l'operazione di commissariamento. Ma è una situazione che vedo molto remota'. Cosa significa agire in dodicesimi?  'Significa prima di tutto che lo strumento che farà fede sarà il bilancio pluriennale. E poi che, di mese in mese, si può impiegare un dodicesimo dei fondi a disposizione'. E in caso di emergenze? Una grande nevicata o la manutenzione straordinaria di un edificio? 'Si può attingere al cosiddetto fondo di riserva, che tutti i Comuni devono avere. Bisogna però distinguere bene la competenza dalla cassa: la discrasia normale consente di fatto la gestione in dodicesimi per qualche mese. Fermo restante che, comunque, non si tratta di una buona gestione, proprio perché così facendo non si decide e dunque si comprime molto il raggio d'azione della spesa pubblica'. Sul lungo termine la decisione ha ricadute sull'attività comunale? 'Sul lungo termine sì, perché così facendo si bloccano gli investimenti. Mi spiego: dal punto di vista tecnico non è un dramma, ma è una strada che compromette il piano di opere pubbliche. È un effetto consequenziale: un grosso lavoro richiede un impegno di spesa che ragionando per dodicesimi non è attuabile. Si tratta chiaramente di una decisione non tecnica, ma in tutto e per tutto politica. Una decisione molto forte'. Il 2013 per Brescia partirà però con circa 14 milioni di euro di fondi da recuperare in spesa corrente per la gestione del Metrobus... 'A maggior ragione la scelta è di carattere politico. Le risorse legate ad adempimenti contrattuali vanno rispettate perché costituiscono degli obblighi: chi si insedierà dovrà come prima cosa cercare copertura. Nei modi che riterrà: tagliando la spesa oppure aumentando le imposte, dall'Imu all'addizionale Irpef'. I 14 milioni sono recuperabili attraverso la vendita del patrimonio? 'No, la cessione consente di dare copertura agli investimenti, ma è un'entrata straordinaria e, come tale, non garantita'. Nuri Fatolahzadeh</testo>
					</articolo>

					<articolo>
						<titolo>Articolo 3:  Il Ministero: 'Pericoloso il metodo Stamina' Al centro il caso dei bimbi curati al Civile. Introdotto un 'Registro nazionale'</titolo>
						<testo>nNon esiste alcuna prova 'scientifica' che dimostri l'efficacia della cura Stamina con le cellule staminali, al centro di una serie di ricorsi in tribunale nei mesi scorsi per la cura di alcuni bambini affetti da gravi malattie.  'I rischio biologici sono gravi e inaccettabili' ed esiste il pericolo che i pazienti siano vittime di 'false illusioni o vere e proprie truffe'. È la conclusione a cui arriva il 'Board di saggi' sulle cellule staminali mesenchimali, composto dagli esperti Angelo Vescovi, Bruno Dallapiccola, Rosaria Giordano, Massimo Dominici e Alessandro Rambaldi, che si è riunito venerdì al ministero della Salute dopo l'esame delle relazioni redatte in questi mesi e dei risultati delle indagini svolte.  Gli esperti, hanno confermato 'con convinzione l'efficacia di tutte le attività regolatorie e ispettive svolte, a partire da quelle di Aifa e dei Nas nel corso dell'ispezione all'Ospedale Civile della nostra città dove alcuni pazienti erano sottoposti alla terapia compassionevole con il metodo 'Stamina'.  I saggi hanno esaminato e sostenuto la proposta di realizzare un Registro nazionale dei trattamenti con terapia cellulare e con trapianti cellulari ed è stato condotto anche un esame preliminare del decreto sulle somministrazioni di terapia cellulare per singolo paziente, affidata alla responsabilità del medico prescrittore. Il 'Registro' verrà messo a punto da Aifa, Istituto superiore di Sanità, Cnt e Regioni. Verrà realizzata una mappatura che consentirà di conoscere il numero reale dei trattamenti, l'appropriatezza delle indicazioni e la relativa efficacia. I dati verranno pubblicati  sul sito del ministero della Salute. Il Registro rappresenterà il riferimento necessario per la costruzione di un sistema di governance relativo all'impiego di cellule staminali.</testo>
					</articolo>

					<articolo>
						<titolo>Articolo 4:  Riordino delle Province, Molgora: 'È incostituzionale' Il Presidente dell'Ente bresciano presente all'incontro dell'Upl I parlamentari lombardi 'incaricati' di modificare il Decreto Monti</titolo>
						<testo>nIntrodurre una norma chiara per l'elezione diretta da parte dei cittadini dei Presidenti e dei Consigli delle Province, sollecitare il Governo a ridurre i tagli che, soprattutto in Lombardia, non sono alle risorse ma ai servizi; valutare attentamente i confini geografici delle nuove Province, evitando di costruire 'mostri istituzionali' impossibili da amministrare. Sono solo alcune delle richieste partite ieri da Milano durante l'incontro dell'Unione Province lombarde: destinatario il Parlamento. Continua il lungo, e molto tormentato, cammino che dovrebbe portare al riordino delle Province italiane. A essere precisi a Milano si è vissuta una nuova tappa del controcammino, che mira a un riordino delle norme sul riordino: un bisticcio di parole che rende anche la confusione (e le infinite incertezze) attorno all'argomento.  Come detto l'Upl ha avanzato tutta una serie di richieste ai parlamentari eletti sul territorio regionale: 'imputato' il Decreto Monti. Il fronte bresciano era rappresentato dal Presidente della Provincia, Daniele Molgora (anche deputato leghista) e il senatore Sandro Mazzatorta (anche sindaco leghista di Chiari). 'Ora tocca ai nostri rappresentanti - ha spiegato il Presidente dell'Upl Massimo Sertori -, far sentire la voce della Lombardia. Se questa riforma rimarrà così com'è, le Province lombarde diventeranno semplici esattrici per conto dello Stato e dovranno versare a Roma una quantità ancora più cospicua di risorse prodotte sul territorio, sotto forma di tributi. Risorse che invece dovrebbero continuare a servire per costruire strade e nell'importante manutenzione delle nostre scuole'. E non è finita: 'I tagli lineari - ha spiegato ancora Sertori -, quindi, prima ancora del declassamento, determineranno il default di questi enti'.  'Speriamo che a Roma quanto discusso possa tradursi in atti concreti' ci spiega Molgora, che, in virtù del suo doppio ruolo, farà un po' da tramite con il Parlamento. La contrarietà al Decreto Monti l'ha espressa più volte: l'ultima nel corso del Consiglio provinciale di venerdì. Ma il giudizio negativo è arrivato praticamente da tutta l'Aula. Del resto il testo (approvato a Palazzo Broletto con un solo voto contrario) parla chiaro: 'Il Consiglio provinciale esprime parere contrario ai contenuti di costituzionalità, funzioni, struttura, modalità di elezione e tagli ai bilanci previsti dal Decreto Monti'. 'Un intervento che tra l'altro non porterà nessun risparmio - spiega ancora Molgora -, ma che anzi farà lievitare i costi: addirittura del 25 %. Per non parlare della confusione, soprattutto nei rapporti con i Comuni: come faranno a gestire le competenze che saranno loro trasferite?'. Per il Presidente il problema è tutt'altro che sottovalutabile: 'Per noi il decreto è incostituzionale, per questo va profondamente modificato'. Un grave errore la decisione di introdurre elezioni di secondo livello. 'La Provincia coordina i Comuni, e proprio per questo deve essere un Ente terzo - prosegue -. Se la riforma prendesse corpo così com'è a oggi ci sarebbe uno strapotere dei Comuni più grandi, ovviamente a discapito di quelli più piccoli'. 'Quando ci sono da distribuire risorse sul territorio - conclude Molgora - la Provincia cerca di farlo  equamente. Siamo sicuri che poi accadrebbe lo stesso?'.  Domande, e dubbi, che si vanno a sommare a una lista già fin troppo lunga. Intanto il primo gennaio 2013 si avvinca, le Giunte provinciali decadranno: e poi?  Francesco Alberti  Incertezza nCome anche nel Consiglio di venerdì, ieri il presidente Daniele Molgora ha espresso tutti i suoi dubbi sul Decreto Monti che riordina le Province italiane dall'1 gennaio  del prossimo anno</testo>
					</articolo>

					<articolo>
						<titolo>Articolo 5:  L'on. Gelmini domani 'apre' l'anno a Machina </titolo>
						<testo>nL'on. Mariastella Gelmini interverrà domani, lunedì 19 novembre, all'Its Machina Lonati per aprire ufficialmente con la sua lectio magistralis l'anno  formativo 2012-13.  L'onorevole Gelmini, già ministro dell'Istruzione nell'ultimo governo Berlusconi, terrà il suo intervento alle 11 di lunedì nell'aula magna intitolata ad Adele e Francesco Lonati, nella sede di via Tommaseo, 49.  Il tema che sarà affrontato sarà  'Its: nuove scuole di tecnologia per il mercato del lavoro'. Attraverso un  excursus sulle dinamiche di realizzazione e di concretizzazione del progetto  degli Istituti tecnici superiori in Italia, la Gelmini evidenzierà l'aspetto  innovativo di tali percorsi. 'L'Its Machina Lonati rappresenta una delle sette   realtà che crede nei giovani - sottolinea il  direttore Riccardo Romagnoli -.  Machina  Lonati conta su 81 iscritti tra primi e secondi anni dei suoi corsi  di stilista tecnologico, marketing per l'internazionalizzazione e  progettista in design ecosostenibile'.</testo>
					</articolo>

					<articolo>
						<titolo>Articolo 6:  Rifondazione in campo: 5 referendum per il lavoro </titolo>
						<testo>nCinque referendum in campo 'in difesa dei diritti dei lavoratori, per una giusta pensione, per l'abolizione della diaria ai parlamentari'. Il Partito comunista da giorni sta già raccogliendo - con Sel e Idv - le firme per 'abrogare le modifiche all'articolo 18 dello Statuto dei lavoratori' e per 'abrogare l'articolo 8 della legge 148, per ripristinare la centralità dei Ccnl'. Il terzo referendum punta ad abolire la diaria. Se ne aggiungono ora altri due contro la riforma delle pensioni redatta dal ministro del Lavoro Elsa Fornero. 'Uno prevede l'abolizione totale della controriforma, l'altro solo della parte legata alle pensioni - ha spiegato Fiorenzo Bertocchi, segretario provinciale di Rifondazione -. Un escamotage normativo per essere certi di poter chiedere il consenso popolare su una pesante controriforma che presenta grossi buchi neri. Dopo una vita di lavoro, iniziata magari a 15 anni, si ha diritto a una vecchiaia dignitosa. Gli obiettivi sono limitare a 62 anni l'età pensionabile delle lavoratrici dipendenti; abrogare gli ulteriori aumenti che la portano fino a 66 anni nel 2018 e 67 nel 2021. Riportare per le lavoratrici autonome il solo aumento a 63 anni. E a 41 anni i contributi per andare in pensione, per tutti i lavoratori dipendenti ed autonomi'. Si vuole insomma ristabilire la situazione precedente alla controriforma. 'Queste proposte risolverebbero il gran problema degli esodati. Puntiamo alla demercificazione del lavoro. Non ci arrendiamo alla precarietà come elemento indiscutibile della vita e del lavoro futuro'. Si può firmare all'ufficio elettorale del comune di residenza. Oggi presente un banchetto firme a Bovezzo, in attesa dell'appuntamento in corso Zanardelli previsto venerdì 30.</testo>
					</articolo>

					<articolo>
						<titolo>Articolo 7:  'Saremo solo portavoce  del M5S per i cittadini' L'assemblea dei grillini con gli aspiranti candidati alle elezioni regionali. 'Basta con la vecchia politica'</titolo>
						<testo>nSi presentano come umili portavoce del Movimento, esibiscono passione ed entusiasmo, promettono fedeltà al gruppo di cui si sentono strumenti, rivendicano come merito la scarsa o nulla esperienza in campo amministrativo, si affidano alla Rete per definire la priorità dei problemi e la loro soluzione. Si rappresentano come semplici cittadini disgustati dai professionisti della politica, scesi in campo per restituire parola e decisioni agli altri cittadini. Sono i segni particolari sulla carta di identità degli aspiranti candidati del Movimento 5 Stelle alle prossime elezioni regionali. Ieri pomeriggio, nel Centro civico di via Santellone gremita di attivisti, si è svolta la 'graticola': le 24 persone (17 maschi, 5 femmine) che si erano candidate sul sito www.brescia5stelle.it (sei sono state escluse perché senza i requisiti richiesti) hanno illustrato le ragioni del loro impegno, sottoponendosi poi alle domande dei militanti. La graticola, appunto, anche se il fuoco non è stato poi così insidioso. L'1 e il 2 dicembre gli iscritti al portale nazionale di Beppe Grillo saranno protagonisti della primarie on line, scegliendo i 10 candidati finali. 'Siamo l'unica forza politica a rendere contendibili le candidature a tutte le elezioni' ha commentato Vito Crimi, il volto storico del M5S nel Bresciano. 'I nostri consiglieri regionali saranno solo portavoce dei cittadini'. Un concetto ripetuto da tutti i candidati. Alcuni si sono avvicinati da pochi mesi al Movimento, altri da anni: tutti, comunque, attraverso la Rete. E su di essa contano per diffondere messaggi, raccogliere segnalazioni sui problemi, idee per la loro soluzione. 'Sono felice di far parte di una rivoluzione dal basso che parte dalla Rete' ha detto Magda Andreola; 'tutto ciò che avviene nelle istituzioni va messo in Rete e reso trasparante' secondo Gabriele Avalli; 'sono incollato a internet tutto il giorno' ha sottolineato William Bozzoni; 'la Rete è determinante' per Gianluca Zandini; 'la politica ha distrutto la possibilità di immaginare, la Rete ci restituisce questa facoltà, sarà la Rete ad andare in Regione e con essa tutti noi' ha ribadito Paolo Foggetti.  Laura Colombini si è iscritta alla graticola l'ultimo giorno utile: 'Mio padre è berlusconiano, gli ho chiesto: "Se mi candido, mi voti?". Mi ha risposto di no. Allora ho deciso: voglio dimostrare che esiste un'alternativa a Berlusconi. Siamo noi, con i nostri valori: correttezza, sincerità, trasparenza'. C'è chi si propone con il M5S 'perché contiene il meglio dell'Italia' (Giampietro Maccabiani); chi voleva espatriare, ma poi ha ripreso fiducia grazie a Beppe Grillo ed è rimasto per cambiare le cose (Giorgio Pasini Ruffoni); chi dice di 'avere sempre combattuto la mafia e il malaffare' e adesso vuole 'lottare contro il sistema anche in Lombardia' (Riccardo Pisa Simonini). Marco Turra, 19enne di Desenzano, si appella all'anagrafe: 'Sono giovane, quindi senza preconcetti, non penso con i vecchi schemi di destra e sinistra'. Adriana Damonti, sociologa, si era avvicinata al Movimento 'per studiarlo dall'interno, ma poi ne sono stata conquistata e mi sono iscritta'. Carlo Cossali, geologo, si schiera con il Movimento per 'affrontare temi come l'antisismicità e i depositi sotterranei di gas in Lombardia'. L'unico candidato con esperienza è Cesare Giovanardi, già presidente dell'Aler: 'Il M5S rappresenta interessi diffusi e non particolari come gli altri partiti'. Ma il suo passato politico (è stato iscritto a Psi, Forza Italia e Pd) non sembra favorirlo fra il popolo grillino. Massimiliano Gussago ha aderito al Movimento per la sintonia sui temi ecologici, Fabio Lancini ha condiviso fin dall'inizio le iniziative sui temi dell'energia, Emanuela Salogni quelle sulla gestione dell'acqua; Calogero Mondello ha visto nel M5S 'gente che prima di chiedere dà allo scopo di migliorare la società'; Christian Tosi ha deciso di scendere in campo 'disgustato dalla attuale gestione della cosa pubblica'; Paola Zanolli ha scoperto il Movimento 'da cittadina delusa e arrabbiata, con una repulsione per la politica'; Luigi Spreafico ha presentato 'la necessità di controllare come vengono spesi i denari pubblici', mentre Claudio Marchioni sta con Beppe Grillo 'perché la politica è stantia, non va bene nulla e si deve cambiare'. Dopo le presentazioni, le domande. Che fare per la sanità, l'ambiente, il lavoro. Bisogna migliorare hanno detto tutti. Come? 'Saranno il Movimento, la Rete, i tecnici, i cittadini a dircelo. Noi siamo loro strumenti'. E se, da consiglieri, arrivasse loro un avviso di garanzia: 'Subito dimissioni'. Enrico Mirani Sulla 'graticola' nA sinistra, Vito Crimi mentre apre l'incontro per la presentazione degli aspiranti candidati del M5S alle elezioni regionali. Alle sue spalle, i protagonisti. Sopra, gli attivisti che hanno partecipato all'assemblea e un momento dell'incontro che si è svolto nel Centro civico alla Badia (fotoservizio Neg)</testo>
					</articolo>

					<articolo>
						<titolo>Articolo 8:  Lega Nord alla Est: 'Basta grandi sogni, il Parco dello Sport non si può fare' </titolo>
						<testo>n Quella di ieri, nel territorio della Circoscrizione Est, era la seconda tappa del giro nei quartieri messo a punto dalla Lega Nord.  'Noi abbiamo un'idea di quello che vogliamo fare nei quartieri ma deve essere modellata sui bisogni dei cittadini. Che vanno ascoltati', spiega il segretario cittadino del Carroccio, Paolo Sabbadini, che con il segretario provinciale e vicesindaco, Fabio Rolfi, la presidente del Consiglio comunale, Simona Bordonali e il presidente della Circoscrizione Est, Enio Garzetti, è stato anche a Sanpolino e al complesso Bird.  'Abbiamo parlato con gli anziani che abitano nel complesso - dice la Bordonali - e ci hanno fatto presente i loro problemi, ad esempio le strade molto strette nel quartiere. È essenziale pensare a sportelli anziani diffusi sul territorio'.  Garzetti aggiunge, sempre a proposito del Bird: 'Ci hanno detto che ci sono giorni in cui manca l'acqua calda. E ci hanno chiesto se è possibile trasformare lo spazio verde davanti al Bird in orti'.  Il numero due della Loggia parte dal quartiere per arrivare ad anticipazioni del programma elettorale del Carroccio: centri anziani in ogni quartiere; ampliare il progetto degli orti da assegnare agli anziani.  Poi altri capitoli più corposi. Sul parco delle cave: 'Dopo le elezioni bisognerà dare vita a un percorso di progettazione partecipata. Le aree sportive possono starci. Ma non i mega impianti'.  E sulla cittadella dello sport argomenta: 'Bisogna smettere di inseguire i sogni. la cittadella dello sport era un bel progetto ma oggi si scontra con una situazione difficile. E sullo stadio dico che la strada oggi è quella degli impianti di proprietà'. Nella zona est della città il tema ambientale è molto sentito.  E Rolfi annuncia che la Lega è per la creazione di un osservatorio ambientale cittadino. Infine il Metrobus: 'Cruciale è il tema dell'estensione per intercettare più bacini di utenza'. p.gr.</testo>
					</articolo>

					<articolo>
						<titolo>Articolo 9:  Pd, per Ambrosoli strada in discesa Le primarie per la Regione fissate il 15 dicembre, l'avvocato è il vero favorito  A Brescia Girelli e Ferrari verso la riconferma, sovraffollamento per gli altri 8 posti</titolo>
						<testo>nLa strada per Umberto Ambrosoli sembra essere in discesa, la sua corsa per la candidatura alla guida della coalizione del centrosinistra per le Regionali dovrà tuttavia passare per le primarie che si terranno il 15 dicembre. Ieri per la prima volta si è riunito il Comitato promotore del Patto civico per la Lombardia, tra i 32 promotori anche il bresciano Manlio Milani. A loro è stato dato mandato di stabilire regole e tempi per le candidature alle primarie. Ad oggi in campo oltre ad Ambrosoli (che sarà a Brescia giovedì 22 per la prima uscita pubblica), ci sono Alessandra Kustermann, Andrea Di Stefano. Ma si è stabilito di prorogare di una settimana per eventuali nuovi candidati che avranno tempo fino a martedì 20 novembre per presentarsi e fino a domenica 25 novembre per raccogliere le firme. A vedere l'aria che tira l'avvocato milanese sembra essere ultra-favorito, ma la sua candidatura caldeggiata dai vertici nazionali e regionali del Pd, sembra non essere piaciuta a parte della classe politica democratica. Questo nonostante nelle ultime ore siano stati diffusi appelli e lettere aperte a suo sostegno, sia a livello regionale sia a livello locale. Ad esempio a Brescia un primo appello con firmatario l'economista Marco Vitale è stato diffuso nei giorni scorsi. Nelle ultime ore ha fatto la sua comparsa un altro documento a sostegno di Ambrosoli ufficialmente risultato di un gruppo di amici 'provenienti dal mondo popolare e del lavoro bresciano', tra i firmatari Franco Castrezzati, Mario Fappani, Luigi Gaffurini e Riccardo Imberti. Secondo i firmatari del documento, 'la candidatura di Ambrosoli rappresenta un'importante occasione di riscossa civile per un profondo cambiamento'. Per capire l'atmosfera nel Pd, all'indomani del passo indietro del consigliere regionale Fabio Pizzul, si può leggere ciò che ha scritto sul suo blog l'altro consigliere del Pd in Regione, il bresciano Gian Antonio Girelli. 'Non conosco l'avvocato Ambrosoli - scrive Girelli -. Ho ben presente la "storia" di suo padre e l'esempio di etica civile che ci ha dato. Penso possa essere una risorsa importante. A condizione però che sappia liberarsi non tanto dai partiti che lo sostengono, ma dalla stessa società civile che lo esprime'. Ed è questo forse il nodo, anche politico. La corsa del centrosinistra per la conquista della Regione, iniziata dal nucleo Pd-Sel-Idv, ora è stata ampliata, come emerge anche dalla composizione del comitato del Patto civico (a partire da Piero Bassetti e Nando Dalla Chiesa). La figura di Ambrosoli potrebbe essere quella del federatore, ma col rischio di mettere in ombra il partito perno del centrosinistra che lo sostiene, il Pd. Intanto, dando per scontata la vittoria di Ambrosoli alle primarie, si sta ragionando sulla strutturazione delle liste, oltre a quelle dei partiti, ci sarà anche una civica a sostegno dell'avvocato milanese. Un primo campanello d'allarme sulla sovraeccitazione dalle parti del Pd suona dopo le dichiarazioni del segretario provinciale, Pietro Bisinella: 'Chi pensa alla civica a sostegno di Ambrosoli come ad una scorciatoia per andare in Regione si sbaglia di grosso. Le liste non sono autobus da cui salire o scendere in base ai propri comodi. Chi è iscritto al Pd non entrerà nella civica'.  Si sta già lavorando alla lista provinciale del Pd, che dopo la riforma elettorale e l'eliminazione del listino avrà dieci posti (rispetto agli 8 delle ultime elezioni). I due uscenti Gianbattista Ferrari e Gian Antonio Girelli avranno un diritto di prelazione e potrebbero entrambi essere ricandidati. Ma il sovraffollamento è elevato, tenendo poi conto che secondo la nuova legge si deve rispettare una parità di genere. Per ora sulle candidature ci sono solo indiscrezioni: i consiglieri provinciali Antonella Montini e Pierluigi Mottinelli, Laura Venturi, il vicesegretario provinciale del Pd Riccardo Frati, Marina Berlinghieri, Paolo Pagani, Mara Bergomi e il renziano Antonio Vivenzi. Carlo Muzzi</testo>
					</articolo>

					<articolo>
						<titolo>Articolo 10: ROBERTO VENNI  </titolo>
						<testo>'È uno spicchio di città che va tenuto monitorato forse più di altri. Servono interventi decisi'</testo>
					</articolo>

					<articolo>
						<titolo>Articolo 11: ROSSELLA FORTI  </titolo>
						<testo>'In sei mesi abbiamo subìto due rapine. Lavoro in via Corfù da  35 anni e prima d'ora non ho mai avuto simili disagi'</testo>
					</articolo>

					<articolo>
						<titolo>Articolo 12: GUIDO CAPUZZI  </titolo>
						<testo>'Ci sentiamo abbandonati. Chiediamo agli amministratori di aprire gli occhi sul territorio, intensificando i controlli'</testo>
					</articolo>

					<articolo>
						<titolo>Articolo 13:  Educazione sessuale, Abc lancia alla Ovest sportello 'online' per gli adolescenti </titolo>
						<testo>nDa più parti si lamenta spesso  il venir meno, in una società troppo spesso stretta fra istanze differenti, del dialogo tra genitori e figli, con il rischio che la disinformazione degli adolescenti, specie in merito a sessualità e relazioni interpersonali, cresca di conseguenza.  Da questa preoccupazione  nasce il progetto 'Sportello Amico', a cura di Abc (Associazione Badia Corsi) e in collaborazione con la Circoscrizione Ovest del Comune. 'Non vogliamo che i giovani paghino in futuro per errori dovuti all'ignoranza di oggi' ha affermato Marco Franzoni, socio fondatore di Abc. La risposta concreta dell'Associazione a tali esigenze è uno sportello virtuale, tenuto dalla dottoressa Maura Tenni, una giovane ostetrica professionista, specializzata anche in sessuologia clinica, che offrirà consulenze attraverso tutti i più moderni mezzi di comunicazione. In orari prestabiliti risponderà in tempo reale, come in un vero sportello, ma senza sottoporre i giovani all'imbarazzo che deriva da questo tipo di argomenti.  Il servizio, rivolto per ora solo agli adolescenti di medie e superiori della Circoscrizione Ovest, è gratuito e senza alcun limite di utilizzo, previa quota associativa ad Abc. Sarà attivo in via sperimentale all'Istituto Marco Polo dal mese di dicembre. Il direttore Nicola Guardo ha deciso di investire in questo progetto, richiedendolo direttamente come scuola, sostenendone il costo, e riproponendolo gratuitamente a tutto il corpo studentesco. Lo sportello amico, frutto della dedizione di volontari, è uno strumento che non vuole sostituirsi alla famiglia, ma affiancarla nel difficile compito di educare. Per ulteriori informazioni scrivere a info@abc-brescia.it.</testo>
					</articolo>

					<articolo>
						<titolo>Articolo 14:  'Abbiamo paura a uscire di casa' Nella zona sud della città, specie a ridosso del Parco Gallo, commercianti  e residenti lamentano un forte senso di insicurezza: 'Servono più controlli'</titolo>
						<testo>n'È normale avere paura di uscire di casa?'. L'interrogativo passa di bocca in bocca e cerca risposte tra i condomini, i palazzi e i negozi di una parte di città, quella che in un perimetro immaginario congiunge via Dalmazia, via Lamarmora, via Corfù, via Sostegno, Stazione e Parco Gallo, 'dove vivere in pace sembra diventato impossibile'. Sono gli umori che si raccolgono dalla preoccupazione dei cittadini, residenti e commercianti, riuniti ieri mattina alla Cascina Parco Gallo per fare il punto della situazione sullo stato di salute in termini di sicurezza di quest'area urbana, segnata non più tardi di una decina di giorni fa da un omicidio.  Un incontro, quello di ieri, che ha restituito già in partenza l'elenco delle criticità che da tempo affliggono la periferia sud, subito dopo il confine tracciato dalla linea ferroviaria: spaccio di droga, prostituzione, furti negli appartamenti, rapine nei bar e nelle attività commerciali, schiamazzi e disordine pubblico.  'Appena cala il buio non ci sono più regole - spiega Guido Capuzzi, residente in via Nisida e portavoce del gruppo spontaneo Info@genteper.it -. Ci sentiamo completamente abbandonati, per questo chiediamo agli amministratori di aprire gli occhi sul territorio, di intensificare i controlli e sorveglianza, ma anche promuovere iniziative sociali e culturali capaci di coinvolgere la cittadinanza e ridare vivacità'. Epicentro del degrado, aggiunge Capuzzi, 'è proprio il Parco Gallo, ricettacolo di spacciatori, prostitute, vagabondi e balordi'. Qui nelle notti d'estate, 'nascosti nei cespugli o accampati sulle panchine dormono più di 100 persone e se ne vedono di tutti i colori', racconta un operatore della Cascina. Nelle strade limitrofe la situazione non migliora affatto, sottolinea Lucia Chiappa, che in via Corfù vive e lavora: 'I furti nelle abitazioni non si contano più, ci sono bande organizzate che tengono controllati gli spostamenti dei residenti, aspettando il momento giusto per colpire'. E le forze dell'ordine? 'Di loro nemmeno l'ombra', rincara Tullio Pellegrini del residence Codignole di via Cipro - nel cortile di casa spacciano a ogni ora'. Si ha paura. Di sera, di notte e di giorno. Una paura che in tanti ora vogliono scardinare.  Anche i commercianti: 'In sei mesi due rapine, abbiamo bisogno di più controlli' sollecita Rossella Forti, parrucchiera da 35 anni in via Corfù. 'Sia nelle fasce notturne che in quelle diurne' specifica Sara Bonometti del Bar Coccinella, a pochi passi dalla bottega di Roberto Venni, aperta da soli 7 mesi: 'Questo è uno spicchio di città che va tenuto monitorato, servono interventi decisi'.  Nell'attesa di risposte c'è chi la sicurezza se la dovrà comprare: 'Se la situazione non tenderà a migliorare - conclude Daniela Lobina - saremo costretti a pagare un servizio di sorveglianza privato'.  Alessandro Carboni</testo>
					</articolo>

					<articolo>
						<titolo>Articolo 15:  In congedo il luogotenente Sciacca, capo del Noe dei Cc </titolo>
						<testo>nDopo 35 anni nell'Arma, è arrivato il momento del congedo per il luogotenente Pasquale Sciacca, comandante del Nucleo operativo ecologico dei Carabinieri di Brescia. Il Noe è stata l'ultima tappa di un percorso professionale svolto nel Bresciano dal 1981, quando Sciacca, dopo la Scuola Sottufficiali, prese servizio al Radiomobile di Brescia. Poi fu al Nucleo operativo del Reparto operativo dell'allora comando di Gruppo, quindi fu comandante della Squadra di Polizia giudiziaria della Pretura di Iseo, poi ancora in città prima al Nucleo operativo della Compagnia, poi al Nucleo informativo. Quindi il comando del neocostituito Noe bresciano. Al luogotenente Sciacca il ringraziamento per l'attenzione che, nel rispetto dei ruoli e delle responsabilità del suo ufficio, ha mostrato verso le esigenze dell'informazione.</testo>
					</articolo>

					<articolo>
						<titolo>Articolo 16:  'Casonsèi' di Bottonaga, bontà a oltranza </titolo>
						<testo>nLa cordialità nei sorrisi aperti e nell'infaticabile lavoro, rinnovato dalle penne nere di casa, per dare concretezza al ripetersi di una tradizione... saporitissima. E buona nel senso più profondo. Ieri i casoncelli degli Alpini di Bottonaga sono tornati a lusingare i palati di tanti bresciani che non si sono lasciati sfuggire l'appuntamento con l'evento in occasione della 'Madonnina dei Custù'.  Non sorprende l'andirivieni generoso che ieri ha tenuto banco al Ristorante pizzeria 'Luna rossa', al civico 34 di via Corsica, location in cui l'evento si ripete dal 1978. Il tutto - e qui viene la bontà nella bontà - per raccogliere fondi e sostenere le varie iniziative filantropiche abbracciate dagli Alpini di Bottonaga. E tra i bresciani che non hanno mancato l'appuntamento, come da tradizione, anche il sindaco Adriano Paroli e il vice sindaco Fabio Rolfi. Oggi ancora 'casonsèi' a oltranza, dalle 11 fino ad esaurimento scorte. Tutto a offerta libera.</testo>
					</articolo>

					<articolo>
						<titolo>Articolo 17:  Riconoscimenti all'eccellenza in agricoltura Ieri la cerimonia di premiazione per l'ottava edizione del Premio Pastori</titolo>
						<testo>nIl Premio Pastori, all'ottava edizione e promosso dalla Fondazione Iar, Istituzioni agrarie raggruppate, per valorizzare l'operato di persone che si sono distinte ed impegnate in materia di agricoltura, è stato consegnato ieri nell'Aula magna dell'istituto che ne porta il nome. 'La tradizione ha visto riconoscere, fino ad oggi - ha detto il vice presidente delle Iar Angelo Balsamo - un allievo per ognuno dei tre istituti agrari della provincia, il Bonsignori di Remedello, il Dandolo di Bargnano ed il cittadino Pastori, un docente formatore che abbia prodotto studi o ricerche di particolare interesse ed un imprenditore per la sua intraprendenza ed innovazione. Il premio ha via via assunto una così grande importanza - ha aggiunto Balsamo - che non è presunzione pensare ad una sue estensione extra-provinciale. Quest'anno ha visto, per la prima volta, due ex-aequo, affiancati, sempre come esordio, da un Premio Benemerito all'Agricoltura e da tre borse di studio da 1.000 euro ciascuna, offerte dal Banco di Brescia, ad altrettanti giovani particolarmente distintisi in ambito universitario provenienti dai tre istituti provinciali'.  Hanno ricevuto la medaglia d'oro del Premio Pastori lo studente Demetrio Turati del Pastori di Brescia, il docente e poi dirigente del Dandolo Pietro Maffeis e Monica Mezzana, dell'azienda agricola Bettina di Caino, ex-aequo con Amedeo Materossi e Abramo Sabatti, dell'azienda agricola Pesei di Tavernole.  La targa di Benemerito dell'Agricoltura è andata ad Emilio Zuliani di Padenghe, diplomatosi al Pastori nel 1953 e proveniente da una famiglia dedita all'agricoltura da 400 anni. Le tre borse di studio sono state assegnate a Fabio Guerrini del Dandolo, Daniele Pezzaioli del Bonsignori e a Demetrio Turati del Pastori, per quanto espresso in ambito universitario dopo il conseguimento del diploma nei rispettivi istituti.  Nel convegno che ha preceduto le premiazioni, sono state messe in evidenza le carenze di una politica comunitaria verso chi si vuole dedicare all'agricoltura, assieme alle proposte formative dell'Università Cattolica ed alla necessità di andare oltre al diploma d'istituto, in quanto una formazione più qualificata può consentire di affrontare meglio le prossime sfide globali.armo</testo>
					</articolo>

					<articolo>
						<titolo>Articolo 18:  Il Tar boccia l'Università: esame viziato Per l'incarico di ricercatore scientifico-disciplinare alla Facoltà di Giurisprudenza ammesso il ricorso del candidato arrivato secondo: bando da riassegnare</titolo>
						<testo>nUna svista, una leggerezza? Sicuramente un vizio assoluto di nullità quello accertato dalla Prima sezione del Tar che ha indagato sulla conformità della graduatoria finale del concorso per l'incarico di ricercatore del settore scientifico disciplinare (Economia aziendale) della Facoltà di Giurisprudenza della Statale. Tutto da rifare, o meglio, commissione da rinominare per il riesame dei candidati già ammessi alla selezione, prescrive il presidente del tribunale Giuseppe Petruzzelli, perché almeno uno dei motivi su cui si basa un ricorso contro il verdetto della commissione esaminatrice è dotato di fumus boni iuris, e, inoltre, con carattere potenzialmente dirimente.  In altre parole: non serve altro per invalidare la graduatoria.  E così, in attesa che il caso venga risolto anche nel merito (l'udienza è fissata per il prossimo 13 marzo), sono stati subito sospesi i decreti, firmati dal Rettore lo scorso luglio, di nomina della commissione giudicatrice, d'incarico al candidato ricercatore primo classificato, di regolarità degli atti della commissione. Che regolari, invece, pare proprio non fossero. Uno dei commissari esaminatori, infatti, doveva astenersi - affermano i giudici - a causa del suo 'rapporto patrimoniale' col vincitore del concorso.  Tale rapporto - precisa l'ordinanza del Tar - si è realizzato in occasione di una collaborazione professionale, tra esaminatore e esaminato, per uno studio sui bilanci delle società siderurgiche, 'commissionato, secondo logica dietro pagamento, da una società privata al di fuori di ogni rapporto di convenzione fra essa e strutture pubbliche'. 'Pertanto - conclude Petruzzelli - risultando viziata a monte la nomina della commissione, la domanda cautelare va accolta, nel senso di prescrivere il rinnovo della serie procedimentale a partire dalla nomina di una nuova commissione, in diversa e conforme composizione, la quale procederà a nuova valutazione dei candidati'. A carico dell'Università e del primo in graduatoria, costituitisi in giudizio per opporsi all'accoglimento del ricorso - ma per ora 'bocciati' dal Tar -, le spese processuali di 3000 euro da rimborsare al candidato secondo classificato, promotore della causa, e quelle di cancelleria. esseci</testo>
					</articolo>

					<articolo>
						<titolo>Articolo 19:  'On Air', in tre spot il lavoro di 400 studenti Presentati i video su multiculturalità, dipendenze e rapporto uomo-donna</titolo>
						<testo>nTre spot per riassumere un anno di lavoro di 400 giovanissimi. Ieri, all'Auditorium San Barnaba, si è svolta 'On Air', mattinata dedicata alla presentazione dei lavori finali di 'Spot, si gira!... in ComunicAzione'. Il progetto, nato dalla collaborazione dei Giovani per un Mondo Unito, l'Associazione Run4unity e il movimento dei Focolari con l'Accademia Santa Giulia, ha visto la creazione da parte di ragazzi dai 14 ai 30 anni di tre spot pubblicitari sui temi delle dipendenze, del rapporto uomo-donna e della multiculturalità. 'Nei video, le dipendenze sono state rappresentate da una giostra in movimento da cui è difficile scendere e il rapporto uomo-donna da una coppia di giovani in cui lui cucina e lei gli regala un anello, a sottolineare il ribaltamento dei ruoli. - hanno spiegato i protagonisti degli spot.- Per la multiculturalità, invece, abbiamo scelto vari elementi della vita di persone di diverse nazionalità - il cibo, lo stile, l'amore - a dimostrare che le somiglianze tra i popoli sono superiori alle differenze'.  Sono stati invitati a giudicare i video messaggi Christian Marmaglio della cooperativa 'Il Calabrone', Sara Squassina del Consiglio Regionale per le Parità e Issam Muhjaed del Consiglio Relazioni Islamiche Italiane. Presenti in sala anche il sindaco Adriano Paroli, Alberto Cavalli, ex presidente della Provincia e Riccardo Romagnoli, direttore dell'Accademia Santa Giulia.  Durante la mattinata, che aveva il Patrocinio del Comune e dell'assessorato alla Pubblica istruzione della Provincia, si è parlato anche del ruolo dei media nei progetti di questo tipo, grazie alle testimonianze dei giornalisti Maddalena Maltese e Massimo Tedeschi e del pubblicitario Raffaele Cardarelli.sil. p.</testo>
					</articolo>

					<articolo>
						<titolo>Articolo 20:  Come fare per vendere l'auto senza rischiare costosi errori Un decalogo per l'utente: è quello stilato dall'Unasca e illustrato ieri a un convegno, assieme ai pericoli amministrativi, penali e fiscali </titolo>
						<testo>nQuando si vende un'auto, è facile incappare, per ingenuità o leggerezza, in errori di procedura. Errori che possono poi rivelarsi onerosi nelle loro conseguenze di carattere civile, fiscale e penale. Per contrastare tali situazioni, l'Unione nazionale autoscuole e studi di consulenza automobilistica ha presentato ieri, nei locali della Polizia Provinciale - durante il convegno 'Legalità e tutela dell'automobilista' al quale sono tra gli altri intervenuti il segretario nazionale dell'Unione, Ottorino Pignoloni, e il sostituto procuratore di Brescia Antonio Chiappani -, un decalogo che possa tutelare il cittadino. Sotto il profilo normativo, vendere il proprio veicolo significa sottoscrivere una dichiarazione con autenticazione della propria firma. Tale dichiarazione di vendita si trova sul retro del Certificato di proprietà (Cdp) dove è necessario siano presenti i dati del compratore e una marca da bollo da 14,62 euro; non si deve mai sottoscrivere in bianco e/o senza la marca da bollo, l'assenza della quale comporta sanzione da parte dell'Agenzia delle Entrate. La sottoscrizione su un documento diverso dal Cdp si giustifica solo se quest'ultimo è stato smarrito, rubato o si sia deteriorato, ovvero se si è ancora in possesso del vecchio 'foglio complementare' o si tratti di una accettazione di eredità (la quale postulerebbe una autenticazione notarile); anche in questi casi il documento deve essere esaurientemente compilato. La dichiarazione di vendita, inoltre, deve essere sottoscritta a favore di chi in concreto acquisisce - e paga o sconta - il veicolo, non a favore di terzi indicati da quest'ultimo. E finché la sottoscrizione non è avvenuta, non si deve consegnare la carta di circolazione del veicolo venduto. È molto importante apporre la sottoscrizione della vendita davanti ad uno dei soggetti abilitati dalla legge ad autenticarla, ed esclusivamente negli uffici di cui tali soggetti sono titolari o dipendenti. Al di fuori degli uffici della Motorizzazione e del Pra (Pubblico registro automobilistico), i soggetti abilitati sono: il consulente automobilistico o un suo dipendente nei locali dell'agenzia, che per poter autenticare deve essere riconosciuta quale Sportello telematico dell'automobilista; i funzionari comunali negli uffici del Comune; il notaio nel suo studio. Sottoscrivere la dichiarazione di vendita in condizioni diverse da quelle finora descritte - per esempio in un autosalone - non è un'agevolazione, bensì una violazione della legge. Dopo la sottoscrizione, è buona norma conservare una copia della dichiarazione di vendita completa dell'autentica della propria firma. Quest'ultima conferisce infatti data certa alla cessione ai fini dello 'scarico' di ogni responsabilità (civile, penale, amministrativa, tributaria, assicurativa) concernente la proprietà, la detenzione e l'uso del veicolo. Infine, trascorsi due mesi dalla sottoscrizione, che va trascritta al Pra entro 60 giorni dall'autentica, è bene verificare al Pra o tramite uno studio di consulenza automobilistica l'avvenuta regolare annotazione del passaggio di proprietà.</testo>
					</articolo>

					<articolo>
						<titolo>Articolo 21:  Docenti Calini: 'Sospendiamo le attività aggiuntive' </titolo>
						<testo>nNuove iniziative di protesta nella scuola bresciana contro le misure di intervento proposte dal governo. Al liceo Calini un'assemblea autoconvocata di docenti ha approvato un documento per sottolineare che 'la vera riforma alternativa per favorire l'insegnamento è uniformare a 18 ore l'orario di insegnamento per tutti gli ordini di scuola in linea con la media europea'. 'Invitiamo i docenti bresciani a dichiarare lo stato di agitazione e a dar corso a forme di protesta per tenere alta l'attenzione sul tentativo di assalto all'istruzione pubblica'. si legge nel documento uscito dall'assemblea. Di qui la proposta: 'Per rendere visibile la qualità del lavoro che viene svolto in aggiunta alle 18 ore, si propone di seguire l'esempio delle procedure adottate dai docenti dell'Abba-Ballini: convocazione di un'assemblea Rsu e autoconvocazione di un collegio docenti che abbia all'ordine del giorno la proposta di sospensione del coordinamento delle classi e dei dipartimenti; attività delle funzioni strumentali, fatta eccezione di quelle imprescindibili alla formazione e all'orientamento degli studenti; attività di attuazione dei progetti inseriti nei piani di formazione; uscite didattiche e viaggi di istruzione, escluse quelle pagate; assemblea con studenti e genitori'.</testo>
					</articolo>

					<articolo>
						<titolo>Articolo 22:  Nuovi cittadini 'a scuola' di istituzioni Corso di formazione promosso da Pd e Forum provinciale immigrazione</titolo>
						<testo>nIl Risorgimento, l'Unità d'Italia, gli organi fondamentali dello Stato, la Costituzione... Nozioni imprescindibili per accompagnare gli immigrati in un cammino che li porti a tutti gli effetti a essere cittadini italiani: il Pd di Brescia e il Forum immigrazione provinciale hanno promosso ieri il secondo dei quattro appuntamenti del 'Corso di formazione per nuovi cittadini, e non solo'. Precisazione dovuta, l'ultima, visto che 'gli incontri sono aperti a tutti - spiega Giovanna Benini, referente del Forum -, si tratta della ricostruzione di tappe di storia italiana volte a fornire agli immigrati gli strumenti di conoscenza e lettura della città e del Paese'. Relatori, ieri, il sen. Guido Galperti - che si è concentrato su funzioni del Parlamento e ruolo delle Regioni - e l'on. Emilio Del Bono, che ha illustrato le competenze dei Comuni, i principi di autonomia e i movimenti secessionisti. Il senatore Galperti accoglie 'con favore l'organizzazione da parte del Pd di simili momenti, che diventano pure condivisione e confronto'; Emilio Del Bono, dal canto suo, ritiene che 'il corso rappresenti l'occasione per il salto di qualità, per passare da una convivenza impermeabile, più o meno tollerata, una a cittadinanza attiva e partecipata. È necessario che gli immigrati siano inseriti in un progetto istituzionale affinché si sentano cittadini responsabili di una città coesa. Dobbiamo trasmettere il messaggio che la città, il Paese e le istituzioni sono anche un loro patrimonio'.  Il corso - a numero chiuso - ha radunato una trentina di partecipanti. Motivati ed entusiasti, tanto che, per non rischiare di perdere qualche passaggio, durante la settimana riguardano le lezioni sul canale YouTube di Louise Bonzoni. 'È anche un modo - testimonia Mir Omar Hamid, 25enne studente di Ingegneria meccanica, originario del Pakistan - per condividere l'esperienza con chi il sabato non può venire. Io ho studiato la storia del mio Paese, ma non sapevo nulla degli ultimi 150 anni dell'Italia. È interessantissimo'. Il prossimo appuntamento del 24 novembre verterà su strutture e modelli della partecipazione attiva, con esempi di inclusione realizzati in altre città, mentre il 1° dicembre si chiude il primo ciclo con la Carta costituzionale.  Raffaella Mora</testo>
					</articolo>

					<articolo>
						<titolo>Articolo 23:  'L'arte favorisce la pacifica convivenza' Nella sede del Fondo ambiente italiano di Milano la consegna ad un gruppo di immigrati della Valcamonica degli attestati di partecipazione ai corsi di mediatori artistico-culturali</titolo>
						<testo>nLa domanda, un po' provocatoria, dell'incontro che si è svolto ieri a Villa Necchi Campiglio di Milano, sede del Fondo Ambiente italiano, era: 'Può la conoscenza dell'arte e della cultura favorire la convivenza civile?' non poteva che avere risposta positiva.  Non tanto dagli articolati e dotti interventi, quanto dall'entusiasmo che si leggeva sui volti delle moltissime persone di origine straniera che erano presenti alla cerimonia. E che hanno avuto la gioia di partecipare ai corsi dell'Associazione 'Amici del Fai' per conoscere il patrimonio artistico delle nostre città, che ora sono anche le loro, e poter trasmettere questo sapere a molti loro connazionali, utilizzando anche la lingua d'origine per facilitare la conoscenza. Ieri, a Milano, la cerimonia di consegna degli attestati di partecipazione agli 85 frequentanti i corsi organizzati in Valcamonica, a Milano e a Varese nell'ambito del progetto 'Partecipare: nuovi cittadini tra antichi e moderni patrimoni' con un contributo della Fondazione Cariplo. 'L'attività del Fai a favore del dialogo interculturale si è sviluppata, innanzitutto, attraverso le Giornate del Fai. la prima esperienza nel 2008, quando a Brescia è stata organizzata la prima giornata per gruppi stranieri condotta da guide volontarie che parlavano ognuna la loro lingua - ha detto ieri Giosi Conte Archetti, presidente dell'Associazione Amici del Fai e ideatrice del progetto 'Arte, un ponte tra culture'. Progetto nato, dunque, nella nostra città nella quale nel 2010 si è svolto il primo corso di formazione per i mediatori.  'L'iniziativa è stata molto apprezzata - ha aggiunto Giosi Archetti - ed in poco tempo centinaia di persone hanno potuto conoscere luoghi di rilevanza artistica e ambientale raccontate nelle proprie lingue di origine. Non solo. In molti luoghi i mediatori di origine straniera sono diventati protagonisti, tanto che hanno accompagnato anche il pubblico italiano, sorpreso e felice di trovare tanto interesse per il nostro patrimonio da parte di cittadini provenienti da altre parti del mondo. Forse, anche questi eventi possono contribuire a sostenere le legittime richieste di cittadinanza, soprattutto da parte di coloro che, pur essendo figli di immigrati, sono nati qui e si sentono italiani'. Perché il Fondo ambiente italiano? Tra i suoi scopi statutari, vi è l'educazione della popolazione alla conoscenza dei beni culturali e ambientali della nazione. Per questo,il fenomeno migratorio non poteva essere ignorato e, sempre per questa ragione, è nato 'Arte. Un ponte tra culture'. Un programma ideato e promosso dall'Associazione Amici del Fai in collaborazione con il Fai e che si riassume nella possibilità e#150; per i cittadini di origine straniera e#150; di effettuare visite guidate in diverse lingue alle proprietà Fai e ad altri siti di particolare rilevanza. Dall'albanese all'arabo, cinese, cingalese, francese, inglese, moldavo, portoghese, russo, spagnolo, tedesco, urdu, wolof, queste e altre le lingue in cui vengono organizzate le visite. Conclude Archetti: 'Dopo le prime esperienze, ci siamo resi conto che la comunicazione dei principi della cultura e delle manifestazioni artistiche della nostra civiltà è particolarmente significativa se avviene attraverso la mediazione di persone in grado di fare da ponte tra la storia e la tradizione italiana e quella del proprio paese d'origine. Persone che, dopo il corso di formazione, abbiamo chiamato 'mediatori artistico-culturali'. a.d.m. L'iniziativa nNella foto in alto, alcune donne orientali in visita alle bellezze di Brescia spiegate da un mediatore artistico-culturale. A destra, Giuseppina Conte Archetti, presidente dell'Associazione Amici Fai</testo>
					</articolo>
			</sezione>
			<sezione>
				<nome>Sezione 7: LA PROVINCIA</nome>
					<articolo>
						<titolo>Articolo 1: PADERNO FRANCIACORTA Lancia fuori strada sulla Sp 19: in due all'ospedale </titolo>
						<testo>PADERNO FRANCIACORTALa macchina sbanda e si schianta contro un cartello pubblicitario. La situazione sembra subito grave. L'incidente ha avuto luogo ieri, attorno alle 12.30, sul territorio di Paderno Franciacorta. La vettura stava viaggiando sulla Provinciale 19, lasciandosi alle spalle la Franciacorta e puntando verso Concesio. A bordo della Lancia Delta un uomo e una donna: V. C., di 70 anni, e A. C., classe 1960. L'uomo è stato trasportato alla Clinica San Rocco, a Ome, dalla quale è stato dimesso dopo qualche ora. La signora, le cui condizioni sono parse subito più gravi, è stata portata al Civile di Brescia. La donna, fortunatamente, non sarebbe in pericolo di vita. Sul posto, insieme agli uomini del 118, sono intervenuti la Polizia stradale di Brescia e i Vigili del Fuoco.</testo>
					</articolo>

					<articolo>
						<titolo>Articolo 2:  Montirone Due in fuga dall'auto carica di rame rubato </titolo>
						<testo>MONTIRONE Accertamenti e ricerche in corso, da parte degli agenti della Polizia stradale di Montichiari dopo che venerdì pomeriggio una pattuglia ha fermato una Renault Megane piena di rame rubato.  I due giovani sulla vettura sono stati intercettati lungo il raccordo della A21 che da Castenedolo porta al casello di Brescia Sud, nel territorio del comune di Montirone. Nel vedere la pattuglia della Stradale che stava intimando l'alt, i due hanno fermato in una piazzola la vettura (che non risulta essere oggetto di furto e sulla quale si stanno concentrando le indagini), sono scesi in tutta fretta e sono scappati per i campi. La Megane è risultata piena di cavi e di piastrine di rame, rubati chissà dove, forse sottratti da un cantiere, forse prelevati da una linea ferroviaria. Sono almeno cinque, se non addirittura sei i quintali di materiale che è stato recuperato, anche se al momento non ci sono ancora certezze sul luogo in cui è avvenuto il furto.  Gli agenti della Polizia stradale di Montichiari stanno infatti effettuando una serie di ricerche, anche con l'ausilio dei carabinieri, per riuscire a capire a chi sia stato sottratto il tutto. Non si esclude poi che il materiale rubato alcuni giorni prima possa esser stato stoccato provvisoriamente in un deposito in attesa di un successivo trasferimento. Il viaggio in ogni caso è stato intercettato dai poliziotti.</testo>
					</articolo>

					<articolo>
						<titolo>Articolo 3:  Scontro auto-furgone: muore 35enne L'incidente ieri pomeriggio a Bedizzole vicino alla galleria San Marco lungo la ex Statale 11  La vittima è Luca Pavoni residente a Vobarno, la sua famiglia gestisce la panetteria del paese</titolo>
						<testo>BEDIZZOLEUno scontro terribile, il corpo che rimane intrappolato nelle lamiere e il cuore che dopo poco smette di battere. Così ha perso la vita Luca Pavoni, 35enne di Vobarno. La dinamica dell'incidente non è ancora del tutto definita, quel che è drammaticamente chiaro, invece, è che la vita di Luca Pavoni si sia spezzata ieri, nel primo pomeriggio, poco dopo le 13.  Luca era a bordo del Piaggio Porter di proprietà dell'azienda per cui lavorava come giardiniere, la Sanitaria di Gavardo; proveniva da via Gavardina, a Bedizzole, e si è immesso sulla ex Ss11 - la tangenziale che da Brescia porta a Desenzano e Sirmione - prendendo lo svincolo situato appena prima della galleria San Marco.  Cosa sia accaduto effettivamente dopo, è al momento oggetto di accertamento da parte della Polizia Stradale di Desenzano: di certo il Porter si è schiantato contro una Ford C-Max che proveniva dall'altro senso di marcia, in direzione Brescia: tremendo l'impatto tra i due mezzi. Luca Pavoni è morto sul colpo: quando i soccorritori sono giunti sul posto il suo cuore aveva già smesso di battere. Il suo corpo è stato trovato senza vita intrappolato nella carcassa del Porter. Per i colleghi che, trovandosi a passare per la stessa strada, hanno riconosciuto il veicolo dell'azienda incidentato, sono stati minuti lunghissimi e strazianti, quelli precedenti l'arrivo del nulla osta del magistrato competente, necessario affinché i Vigili del fuoco potessero provvedere al taglio della carrozzeria: c'è voluta solo qualche decina di minuti ma, finché il corpo non è stato estratto, non sapevano chi, tra i loro colleghi, fosse alla guida del Porter. Una volta ottenuto il via libera, scardinata la carrozzeria ed estratto il cadavere, tramite i documenti contenuti nel portafogli si è finalmente dato un nome a quel corpo, quello appunto di Luca Pavoni. Per il conducente e i passeggeri della C-Max coinvolta nello scontro, le conseguenze non sono invece state gravissime. I tre, un uomo (C. M., classe 1957) e due ragazzi, tutti di Lonato, sono stati trasportati alla Poliambulanza ma, al momento dell'arrivo dei mezzi di soccorso, le loro condizioni non sono parse preoccupanti. La ex Ss11 è rimasta chiusa su entrambi i sensi di marcia per qualche ora, per consentire la rimozione delle carcasse e i rilievi del caso. Luca lascia gli amici, i colleghi e i genitori, che hanno una panetteria e con i quali abitava, in via Campagnola a Vobarno. Sul posto anche la Stradale di Desenzano e i Vigili del fuoco.  Il dramma nNel fotoservizio alcune drammatiche istantanee dell'incidente di ieri</testo>
					</articolo>

					<articolo>
						<titolo>Articolo 4:  Flero Tutti in piazza domenica 9 dicembre per la nuova edizione dei Mercatini di Natale </titolo>
						<testo>FLEROL'appuntamento è fissato per domenica 9 dicembre e la macchina organizzativa del Comune è già attiva per creare eventi e animazioni per permettere a tutti di vivere la magica atmosfera del Natale. Saranno infatti in piazza domenica 9 dicembre, dalle 10 alle 19 circa, le bancarelle natalizie, in un grande mercatino che animerà il centro storico e che si svelerà per la gioia di grandi e piccini con i colori ed i sapori dei tradizionali eventi del Nord Europa. La commissione a cui partecipano tutte le associazioni si è già radunata da alcune settimane e tra le molte idee è certo che sarà riproposta la passeggiata dei Babbi Natale (organizzata dall'associazione Mondo Bambino) così come nelle vie del centro sfilerà il trenino di Bresciamobilità per il trasporto gratuito delle famiglie.  Mentre il Comune fa appello a chi vuole partecipare con il proprio banco di oggettistica tradizionale di contattare per tempo gli uffici (030.2563173, dal lunedì al venerdì dalle 8,30 alle 10,30) o di scrivere a mercatinidinataleflero@gmail, il programma prevede anche un laboratorio per bambini di decorazione con la pastafrolla, gestito dal panificio Gafforini Osvaldo, nella veranda di Villa Grasseni. Nella stessa villa, il motoclub 'Mc Auto e Moto d'Epoca di Flero' organizza, dalle ore 10, una mostra di auto, biciclette e moto d'epoca. Un evento dentro l'evento, con pezzi particolarmente suggestivi e importanti, appartenenti a collezioni private (info 345.6149542 Luca). Esposte nei pressi di piazza IV Novembre anche auto 'tuning', ovvero elaborate in design e tecnologia, nonchè gli stand delle associazioni attive sul territorio flerese, tra i quali non mancherà quello grande del Gruppo Alpini, con tanto di offerta gastronomica adeguata. r. ma.</testo>
					</articolo>

					<articolo>
						<titolo>Articolo 5:  Soccorritori in azione alla centrale di Brasa Ma è solamente un'esercitazione </titolo>
						<testo>TREMOSINEUna spettacolare esercitazione di emergenza, coordinata e promossa dal personale dell'Unità Territoriale Lombardia di Enel Green Power, si è svolta sabato alla centrale idroelettrica di Brasa. Durante la prova è stato simulato il recupero, all'interno di una delle gallerie della centrale, di due operai. La simulazione è stata realizzata in collaborazione con Areu Lombardia, il Comune, il Soccorso Alpino della V e della IX delegazione, e i Vigili del Fuoco di Brescia.</testo>
					</articolo>

					<articolo>
						<titolo>Articolo 6:  Rodengo Cade in bici, in coma 14enne Angelo si stava allenando con i compagni della squadra di ciclismo: la caduta lungo la discesa della Tesa: fortissimo l'impatto del viso sulla strada sterrata</titolo>
						<testo>RODENGO SAIANOUna maledetta caduta, una maledetta, eppure stupenda passione, che non ti fa smettere di amare il tuo sport anche fuori stagione. Angelo Serlini, adesso, si arrampica sulla salita più difficile della sua vita. Il 14enne atleta della G. S. Ronco Maurigi non la affronta in bici, ma in coma, in un letto del reparto di Rianimazione dell'ospedale Pediatrico di Brescia, dove è stato trasportato ieri pomeriggio in seguito a una spaventosa caduta a Rodengo Saiano. Angelo, che abita proprio nel comune franciacortino, a Padergnone, non era solo. Con una decina di suoi compagni di squadra aveva organizzato un giro per tenersi in allenamento. Con i giovani anche un genitore. La G. S. Ronco prepara ciclisti da strada, sport che in questi mesi è in pausa. I ragazzi, così, si tengono in forma con la mountain-bike. Sono circa le 16.30. Angelo e i suoi amici hanno approfittato del pomeriggio per una sessione extra di allenamento. Salite e discese da affrontare in gruppo, con la divisa della squadra e i caschetti. Alle spalle una settimana di scuola, davanti il week-end da inaugurare nel modo più bello: in compagnia, in sella, con l'asfalto e la terra che si alternano sotto le ruote. Si sale sul Quarone, si passa per la 'sella dell'oca', poi via verso Brione e, infine, a casa. Il gruppo si trova in località Tesa. I ranghi stanno per sciogliersi, ognuno si appresta a imboccare la strada del ritorno, mentre il cielo di novembre sta per spegnersi nella sera. Angelo affronta per primo la stretta lingua sterrata della discesa che conduce fuori dal bosco. Cade a terra. Nello scorrere delle  ruote, forse, l'ostacolo di un sasso. Nessuno vede cosa succede, il giovane è davanti a tutti, mentre la sua casa dista meno di due chilometri. Quando i compagni lo vedono è già a terra, privo di conoscenza. Il volto, che pare abbia sbattuto contro una pietra, è solcato da un ematoma. Bisogna chiamare qualcuno, ma è complicato. I cellulari non trovano campo. Ad effettuare la chiamata sono dei cacciatori di passaggio, a cui i compagni chiedono disperatamente aiuto. La natura della Tesa rende le operazioni di soccorso complicate. Sul posto, comunque, arrivano gli uomini del 118, la Stradale di Brescia e i Vigili del Fuoco. C'è una categoria Allievi da conquistare, le emozioni del primo anno di superiori da condividere con gli amici. Tutta una vita da vivere. Per Angelo è il momento di alzarsi sui pedali e vincere la salita più difficile. Daniele Ardenghi</testo>
					</articolo>

					<articolo>
						<titolo>Articolo 7:  Quel segreto custodito gelosamente per 18 giorni </titolo>
						<testo>Come è nata la 'spy-story' più avvincente degli ultimi cinquant'anni? 'Quell'anno - ricorda Carla - come sempre eravamo saliti alle Lobbie all'inizio della primavera. Il 28 giugno ci contattano via radio dal rifugio Bedole e ci avvisano che stanno arrivando il maestro di sci, Gianluca Rosa, insieme a due preti e ad un medico. Diluviava, quel giorno, e pensai: "Ma a questi matti come è venuto in mente di salire con un tempo così?"'.  Carla ricostruisce ogni istante: la porta si spalanca su una notte da castigo biblico e nel rifugio deserto irrompono gli ospiti inattesi. Sono il segretario del Papa, Stanislaw Dziwisz, il sacerdote particolare e il medico di Giovanni Paolo II. 'O' Signùr!'. Scodelle di thè bollente, stufa al massimo, luce quanto basta. 'Signora Carla, sarebbe disponibile ad ospitare il Papa?'. 'E dove lo metto, io il Papa?'. 'Pensiamo noi a tutto ma lei non deve dire niente a nessuno, nemmeno a suo marito. Guardi che se la notizia si diffonde, non si fa niente'. I 18 giorni più lunghi nella storia della famiglia Zani, sono una sequenza frenetica di controlli, viavai di elicotteri, ispezioni a cucine, camere e impianti. All'alba di lunedì 16 luglio l'accesso al rifugio Bedole in Val di Genova venne chiuso al traffico. Il maresciallo Colombo, della stazione dei carabinieri di Trento, schierò posti di blocco ovunque. 'Alla gente che chiedeva, dissero che era stato rinvenuto un ordigno della Prima guerra mondiale e che non poteva passare nessuno', continua la donna. Ma dopo il messaggio via radio del presidente Pertini, dalla Vallecamonica e dalla terra trentina scattò la più grande e frenetica corsa al Pian di Neve che si ricordi. Alpini e alpinisti dribblarono i controlli e arrivarono alle Lobbie nel tardo pomeriggio. E il Papa li benedisse tutti.</testo>
					</articolo>

					<articolo>
						<titolo>Articolo 8: UNA LUNGA STORIA D'AMORE CON LA MONTAGNA IL PRESIDENTE: 'ABBIAMO  RAGGIUNTO IL PARADISO' L'ELDORADO DEGLI ALPINISTI AI PIEDI DEL PIAN DI NEVE  </titolo>
						<testo>nUna coppia di rifugisti d'altri tempi. Una famiglia protagonista di una grande storia d'amore per la montagna. Martino Zani e la moglie Carla, insieme ai figli, hanno lavorato nelle strutture alpine per 56 anni: dal 1947 al Rifugio Garibaldi e, successivamente, ai 3.040 metri della Lobbia Alta dove sono rimasti per trentadue stagioni: dal 1956 al 1969 e dal 1970 fino a fine anni '80. nEra già il 'presidente presidente più amato dagli italiani', Sandro Pertini, per via del suo passato da antifascista militante e la sua capacità di interpretare i sentimenti, i timori, i bisogni del Paese. A rafforzare questo assoluto gradimento contribuirono la sciata al Pian di Neve del 1984 e la sua frase: 'Il Santo Padre ed il presidente della Repubblica hanno raggiunto il paradiso!'. nIl rifugio 'Ai Caduti dell'Adamello' alla Lobbia Alta è l'Eldorado di alpinisti e alpini in pellegrinaggio. Situato ai piedi della cime di Cresta Croce, la struttura si affaccia sul Pian di Neve, la più grande distesa di ghiaccio perenne delle Alpi italiane. L'arretramento del ghiacciaio causò non pochi problemi al rifugio che, divenuto pericolante, venne chiuso per lavori. Riaprì definitivamente l'11 settembre 2004.</testo>
					</articolo>

					<articolo>
						<titolo>Articolo 9:  'Quando al rifugio servii gli strozzapreti al Papa' Il ricordo di Carla e Martino Zani, che nel 1984 accolsero sull'Adamello Giovanni Paolo II e Pertini</titolo>
						<testo>Da Temù, l'Adamello è un artiglio d'argento che spacca in due il tramonto viola della montagna. 'È sempre bello, eh? L'ho fatto una cinquantina di volte - racconta Martino Zani  - lo amava anche Papa Wojtyla. Quel giorno sciammo insieme sul Pian di Neve e quando si fermava a riprendere fiato si voltava sempre a guardarlo'. La storia di Martino e Carla, rifugisti per una vita e sentinelle dei ghiacciai adamellini, si scrive da sola in un crepuscolo di inizio inverno. Ottantuno anni lui, 76 la moglie: rifugisti alle Lobbie per trentadue anni, il 16 luglio 1984 si improvvisarono cuochi e maestri di sci per Giovanni Paolo II e Sandro Pertini. Martino e Carla di Temù, complici e protagonisti della più importante 'scappatella istituzional-religiosa' della storia italiana: accudire per un giorno e una notte il Pontefice e il presidente della Repubblica, in fuga dai rispettivi palazzi, per raggiungere il tetto ghiacciato più grande delle Alpi. 'Se vi dico che ho cucinato gli strozzapreti al Papa, ci credereste?', esordisce Carla. Strano ma vero: almeno quanto sapere che, dopo la storica cena al rifugio, il presidente Pertini non voleva saperne di andare a dormire. Ma come arrivarono Papa e presidente delle Repubblica ad un rifugio a 3.040 metri di quota dove c'erano solo camerate con letti a castello, un bagno che è meglio sorvolare e corrente elettrica a singhiozzo? Risponde Martino: 'Fu tutto merito di Gianluca Rosa, maestro di sci di Campiglio che era un ospite fisso del rifugio. Un giorno gli dissi di portare il Papa in Adamello e, un anno dopo, lo fece davvero'.  E il presidente Pertini? 'Non lo aspettavamo proprio - aggiunge Carla -. Il 14 luglio, al rifugio alla Lobbia arriva un messaggio via radio e mi dicono di preparare due posti letto perchè insieme al Papa arriva un'altra persona importante: e mé ché fòi adès?'. Fece tutto il meteo che, la notte tra il 15 e il 16 luglio, buttò giù un paio di metri di neve regalando un'alba cobalto e uno scenario da favola. Alle 9 in punto, sul biliardo bianco e ghiacciato a tremila metri di quota, atterrò l'elicottero del Vaticano. 'Prima - ricorda Carla - scende il Santo Padre. Mi avvicino, sento che le gambe cedono e sussurro soltanto "Sua Santità". Lui mi afferra la mano e mi tiene in piedi. Mi sembra ancora di sentirla, quella stretta di mano'. Pertini fu travolto da una vena umoristica d'alta quota e all'inizio del sentiero sconnesso che dal ghiacciaio sale al rifugio chiamò Martino: 'Domani torno a Roma e questo sentiero lo facciamo diventare un'autostrada!'. Nel rifugio c'è spazio per un thè prima della mitica sciata sul Pian di Neve con un Wojtyla in gran forma. A pranzo, strozzapreti per tutti: anche per il Papa. A cena, minestra, mezza mela e un cucchiaio di Fernet Branca. E Pertini che, via radio, pronunciò la frase che rimbalzò in tutta Italia: 'Il Santo Padre e il presidente della Repubblica hanno raggiunto il paradiso!'. Fu il paradiso davvero: anche per Carla e Martino.</testo>
					</articolo>
			</sezione>
			<sezione>
				<nome>Sezione 8: LE NOSTRE INIZIATIVE</nome>
					<articolo>
						<titolo>Articolo 1:  CENTRA LA FORTUNA Navigare sulle onde della rete Il più fortunato tra voi oggi vincerà un ipertecnologico iPad3 della Apple Domani in palio un buono spesa da 250 euro e un telefonino Samsung Galaxy</titolo>
						<testo>nCambiano i tempi e cambiano anche i modi di navigare, ormai infatti basta una tavoletta. Ipertecnologica, si intende! Per portarvi a casa un iPad3 della Apple non dovrete far altro che controllare il numero di serie della vostra cartella e sperare di trovarlo nella serie pubblicata qui sotto: buona fortuna!  Questo per quanto riguarda i premi quotidiani, passando invece a curiosare tra i super premi finali, il più fortunato tra coloro che avranno raccolto tutti i bollini vincerà un fiammante Maggiolino della Volkswagen. Ma non è certo finita qui, al secondo estratto la nuova Polo Trendline della Volkswagen; al terzo andrà invece la Move Up sempre della Volkswagen. E per finire, ma solo per quanto riguarda i super premi finali, un viaggio a New York per due persone della durata di otto giorni (sei notti). Ma come avete già scoperto vi premiamo anche quotidianamente: non dovrete quindi aspettare l'estrazione finale di gennaio.  Come ormai ben sapete, dal lunedì al sabato (ogni giorno) verranno assegnati un buono spesa da 250 euro da spendere in un supermercato della catena Simply, Ipersimply e Punto Simply ed un cellulare smart phone Samsung Galaxy Mini; quindi altri due fortunati al giorno! E per chiudere la settimana in bellezza, come oggi, uno di voi vincerà un iPad3 della Apple sul quale potrete leggere gratis per sei mesi il Giornale di Brescia. La pubblicazione dei 63 bollini quotidiani (e numerati) proseguirà fino a sabato 22 dicembre. Non dovrete far altro che ritagliarli e incollarli sulla vostra cartella: più facile di così. Se vi capiterà di perdere una copia del Giornale di Brescia non preoccupatevi: durante le settimane del concorso pubblicheremo anche 7 bollini jolly che potranno essere utilizzati per coprire eventuali 'mancanze'. Nonostante il concorso sia partito da qualche giorno, magari non avete ancora la cartella: potete venire a ritirarla nei nostri uffici di via Solferino. Nei prossimi giorni vi racconteremo altri dettagli. Intanto: buona fortuna fin da ora. Non dovrete far altro che armarvi di colla e forbici!</testo>
					</articolo>
			</sezione>
			<sezione>
				<nome>Sezione 9: PRIMA</nome>
					<articolo>
						<titolo>Articolo 1:  Province, ultime manovre Vertice a Milano: obiettivo, modificare il decreto</titolo>
						<testo>MILANOL'1 gennaio del 2013 le Giunte provinciali decadranno. E poi? I dubbi sul riordino delle Province contenuto nel Decreto Monti sono ancora molti, troppi. Ieri l'Unione delle Province lombarde si è riunita per inviare al Parlamento tutta una serie modifiche alla riforma. Per il presidente Daniele Molgora il Decreto Monti è incostituzionale e va cambiato. apagina11</testo>
					</articolo>

					<articolo>
						<titolo>Articolo 2:  Gaza: voci di tregua, minacce di invasione </titolo>
						<testo>TEL AVIV  Continuano i raid senza sosta dell'aviazione israeliana sulla Striscia di Gaza e la pioggia di razzi su Israele da parte palestinese. E mentre lo Stato ebraico ammassa 30mila soldati davanti a Gaza per la temuta invasione, la diplomazia è al lavoro per scongiurare una nuova guerra. Dall'Egitto  voci di tregua fra Israele e Hamas, al momento non confermate. apagina5</testo>
					</articolo>

					<articolo>
						<titolo>Articolo 3:  Schianto fatale, muore 35enne L'incidente a Bedizzole, la vittima è un giardiniere di Vobarno</titolo>
						<testo>BEDIZZOLEUno schianto terribile, il suo corpo che rimane incastrato tra le lamiere e il cuore che in pochi secondi smette di battere. Vittima dell'incidente Luca Pavoni, 35enne residente a Vobarno. Verso le 13 di ieri stava percorrendo la ex Statale 11 nel territorio di Bedizzole a bordo del suo furgoncino, nei pressi della galleria San Marco il violentissimo impatto con un'auto che viaggiava in direzione opposta. Per l'uomo non c'è stato nulla da fare: inutili i soccorsi.  apagina21</testo>
					</articolo>

					<articolo>
						<titolo>Articolo 4: FRA PROMESSE E REALTÀ PRIMARIE, NON È TUTTO ORO QUEL CHE LUCCICA di Roberto Chiarini</titolo>
						<testo>Non sempre è tutto oro quello che luccica. Se poi chi ce lo offre non ha le credenziali a posto e presenta la sua proposta come un affarone che non dobbiamo farci scappare, la diffidenza diventa d'obbligo. Stiamo parlando delle primarie e dei partiti che fanno a gara nell'offrirle a iscritti ed elettori come fossero la panacea di tutti i mali. In effetti, esse si stanno rivelando un buon rimedio, ma - bisogna aggiungere - solo per alcune delle tante magagne di cui soffre la politica, prima fra tutte la chiusura dei gruppi dirigenti su se stessi. Per raggiungere a pieno i fini per cui sono state concepite, le primarie devono infatti essere attuate rispettando alcune condizioni. Anzitutto va promossa una partecipazione la più aperta e ampia possibile onde evitare che i votanti non si restringano ai soli militanti, perché in questo caso si renderebbe agevole ai dirigenti procedere ad una irreggimentazione delle rispettive tifoserie e il risultato sarebbe di annullare la portata democratica della consultazione realizzata. In secondo luogo l'elezione deve essere per un incarico ben definito. Se si vota, ad esempio, com'è il caso delle primarie attualmente indette da Pd e Pdl, per la candidatura a premier, solo il prescelto, e nessun altro, deve essere poi sostenuto dal partito a tale carica, altrimenti il voto viene svuotato di significato. Anzi, nella sostanza, viene tradito. Per il momento disponiamo dei soli elementi di giudizio offerti dal Pd, l'unico partito che abbia dato già corso alle primarie. Subito sono apparsi i benefici: una competizione più aperta dei gruppi dirigenti, una vasta mobilitazione del partito, una sostenuta crescita del suo consenso elettorale. Non tutto è oro, però. Pende sulla competizione il rischio che sia solo virtuale. A meno che non resti in vigore il Porcellum e che il Pd riesca per questa via ad assicurarsi la maggioranza assoluta nel futuro parlamento, è assai improbabile che il partito di Bersani sia chiamato ad esprimere il capo del governo. Nel qual caso le primarie saranno servite solo a monitorare il grado di consenso dei vari dirigenti impegnatisi nella continuaapagina2</testo>
					</articolo>

					<articolo>
						<titolo>Articolo 5:  Monti: ora non prendo impegni Il premier fa il bilancio di un anno, ma non parla dell'appello di Montezemolo  che lancia l'idea di un 'governo di ricostruzione'. Scontri davanti alla Bocconi </titolo>
						<testo>ROMA 'Nessuno mi domanda impegni oggi, e oggi non do nessun impegno'. Mario Monti, pur promuovendo 'ogni iniziativa' che arriva dalla 'società civile', mantiene il suo 'basso profilo' nelle vesti di uomo super partes. Un ruolo che il presidente del Consiglio per ora intende rispettare, nonostante le pressioni che arrivano affinché continui il suo lavoro a palazzo Chigi. Ieri prima Fini e Casini, poi Luca di Montezemolo (che ieri ha presentato il suo Manifesto 'verso la Terza Repubblica') sono tornati ad insistere sulla necessità che sia sempre il Professore a guidare l'Italia fuori dalla crisi.  Monti, parlando ieri alla Boccioni a Milano, ha rivendicato il bilancio del suo anno passato al governo. Fuori dalla Bocconi, intanto, il premier veniva contestato da militanti dei centri sociali, che si sono scontrati con la polizia. apagina2 e 3</testo>
					</articolo>
			</sezione>
			<sezione>
				<nome>Sezione 10: PRIMO PIANO</nome>
					<articolo>
						<titolo>Articolo 1: DALLA PRIMA PRIMARIE, NON È TUTTO ORO QUEL CHE LUCCICA </titolo>
						<testo>gara, ma non ad indicare l'effettivo candidato. Il Pdl è ancora alla fase degli annunci, non si sa quanto definitivi. Nel suo caso le limitazioni introdotte (voto ai soli iscritti) o implicate (la blindatura della candidatura del segretario), la ristretta base elettorale (15-18 %) di cui dispone pongono le premesse perché le primarie si riducano ad una chiamata dei fedeli in soccorso di una leadership bisognosa di sostegno. Che questo sia in generale il destino delle primarie risulta subito chiaro, solo che si rilegga la Costituzione dove sta scritto che l'incarico per la formazione del Governo viene conferito dal Capo dello stato. Visto poi che con i rapporti di forza elettorale attualmente vigenti tra i partiti, sembra proibitivo per tutti il raggiungimento della maggioranza assoluta, le primarie corrono concretamente il rischio di fungere unicamente da volano di rivitalizzazione dei partiti, di ri-accreditamento dei vertici e di filtro di selezione dei dirigenti. Prova indiretta di un loro uso strumentale è il ricorso intermittente. Quando i vertici di partito si accordano sulla candidatura (vedi in Lombardia il Pdl, il Pd e la Lega) le primarie scompaiono.  Roberto Chiarini</testo>
					</articolo>

					<articolo>
						<titolo>Articolo 2:  Il Professore nei Paesi del Golfo per rilanciare la 'nuova' Italia </titolo>
						<testo>ROMAMario Monti porta la 'Nuova Italia', quella uscita dalla 'palude', nei paesi del Golfo, con una missione che lo vede da ieri sera toccare Kuwait, Qatar, Oman e Emirati Arabi. Una missione destinata a trasformarsi in un 'road show' per attrarre i grandi capitali arabi e aprire nuove strade alle imprese italiane nella regione. E forse anche per corteggiare i fondi sovrani a investire nel sistema Italia e, perchè no, nei suoi titoli del debito.  Ma la visita del premier arriva anche in un delicatissimo momento dello scacchiere internazionale, con i venti di guerra che spirano in Medioriente e il premier israeliano Benjamin Netanyahu che proprio ieri ha telefonato al Professore. Per chiedere all'Italia di svolgere un ruolo di mediazione.  Mediazione con il nuovo Egitto di Morsi con cui l'Italia vanta ottimi rapporti così come con gli altri protagonisti delle Primavere Arabe. E con i paesi del Golfo che stanno assumendo un ruolo nella partita. Monti arriva così in Kuwait anche con un altro dossier, oltre a quello del rilancio dell'immagine italiana nei ricchi paesi arabi.</testo>
					</articolo>

					<articolo>
						<titolo>Articolo 3:  Election day: tutti d'accordo ma sulla riforma nessun passo avanti </titolo>
						<testo>ROMAA parole tutte le forze politiche sono d'accordo: bene l'ennesimo pressing del Quirinale per cambiare il Porcellum e ancora meglio l'apertura del Colle all'election day per il 10 marzo. Ma quando si vanno a sentire i tecnici dei vari partiti è il pessimismo che prende il sopravvento. Nella maggioranza, infatti, il giorno dopo del vertice istituzionale che avrebbe dovuto sbloccare l'impasse, ognuno sembra restare fermo sulle proprie posizioni. Pdl e Lega sono pronti a votare 'a maggioranza' l'ultima bozza Calderoli presentata in commissione: quella che parla di un premio pari al 20 % della percentuale ottenuta. Tradotto: se un partito dovesse prendere il 30 % il premio sarebbe del 6 %.  Ma su questo il Pd è irremovibile, come confermano Finocchiaro e Zanda che difendono la proposta del professor D'Alimonte: soglia del 40 % per avere il premio e premio del 10 % per il primo partito. 'La cifra del 10 % per noi è irrinunciabile', afferma Finocchiaro. E sul punto anche Bersani è chiarissimo: la sera stessa si deve sapere chi ha vinto. Così è probabile che alla fine, come si ipotizza nel Pdl, 'non si farà nulla'.  Ribadisce la necessità di una modifica il presidente Fini, tra i protagonisti del vertice di ieri, anche 'per individuare una soglia minima per la quale far scattare il premio'. Ma questa della soglia non deve diventare 'una disfida'. E tra i partiti il coro è unanime: bene l'election day il 10 marzo e si faccia subito la riforma. Speriamo si possa arrivare in tempi rapidi a una soluzione, dice il segretario Pdl Alfano. Non abbiamo 'nessun problema a fare ogni sforzo perché si realizzino le condizioni che Napolitano ha auspicato', incalza Bersani. Semaforo verde al 10 marzo arriva anche dal leader Idv Antonio Di Pietro che insiste anche lui sulla necessità di un quadro chiaro già la sera delle elezioni. 'La legge elettorale? Non riesco a seguirla ogni giorno c'è qualcosa di nuovo...', commenta sconsolato Luca Cordero di Montezemolo.</testo>
					</articolo>

					<articolo>
						<titolo>Articolo 4:  Produttività, sindacati divisi per ora firma solo la Cisl </titolo>
						<testo>ROMAIl documento sulla produttività divide i sindacati: la Cisl ha formalizzato alle imprese il proprio sì all'accordo mentre la Uil ha annunciato che non firma subito perchè ha bisogno di tempo per valutare il testo e domani riunirà la propria segreteria.  La Cgil, dopo la lettera inviata alle imprese dal segretario generale Susanna Camusso nella quale chiariva i punti di dissenso, non ha formalmente comunicato la propria posizione alle imprese, ma sembra orientata a non firmare visto che i nodi segnalati non sono sciolti nel documento finale. Una situazione che preoccupa il Pd. Di fatto il negoziato si è concluso con un 'prendere o lasciare' da parte delle imprese con tempi stretti e differenze rispetto al testo concordato dai sindacati con Confindustria che hanno irritato la Uil. 'Per oggi non firmiamo - ha fatto sapere il sindacato di Angeletti -, riuniamo la segreteria lunedì e valuteremo'. Quanto alla Cgil la rottura non è stata ancora formalizzata ma sono evidenti le distanze tra il documento finale e le richieste del sindacato guidato da Camusso. 'Senza modifiche - ha detto il numero uno della Fiom-Cgil, Maurizio Landini - non si firma nessun accordo sulla produttività con le imprese'.  In particolare la Cgil ha chiesto di inserire il tema sulla rappresentanza e di far rientrare la Fiom al tavolo con la Federmeccanica per il rinnovo del contratto mentre il documento rinvia a un accordo successivo (entro il 31 dicembre) 'per l'avvio della procedura per la misurazione della rappresentanza'. Le imprese hanno inviato venerdì il testo chiedendo di dare la propria adesione per via elettronica (era attesa entro ieri).  Adesione arrivata però solo dalla Cisl e dall'Ugl. 'È l'inizio di una nuova stagione - ha affermato il numero uno della Cisl, Raffaele Bonanni - che alzerà i salari con meno tasse sul lavoro', grazie alla detassazione degli aumenti di produttività. L'accordo, secondo la Cisl rappresenta 'una iniezione di fiducia ed un segnale positivo per il paese, per i lavoratori e per le imprese'.  Il presidente di Rete Imprese Italia, Giorgio Guerrini, si è detto convinto che il documento sulla produttività sarà firmato entro mercoledì prossimo e si augura che la Cgil possa tornare sui suoi passi.</testo>
					</articolo>

					<articolo>
						<titolo>Articolo 5:  Il premier difende il suo operato Scontri a Milano I centri sociali tentano di boicottarlo davanti alla Bocconi: la polizia carica</titolo>
						<testo>MILANODue poliziotti contusi: è il bilancio degli scontri tra forze dell'ordine e contestatori a Milano dopo quelli dei giorni scorsi durante l'Eurostrike, la giornata di mobilitazione europea contro la crisi e le misure di austerity imposte dall'Ue. Questa volta è successo davanti all'ingresso dell'Università Bocconi in via Sarfatti, dove ieri pomeriggio un centinaio di appartenenti ai centri sociali si sono dati appuntamento per contestare il presidente del Consiglio Mario Monti, in visita all'ateneo per presentare il suo libro.  Dopo circa un'ora e mezza di slogan urlati al megafono, i manifestanti hanno iniziato un lancio di uova riempite con vernice rossa all'indirizzo degli agenti, e poco dopo hanno serrato la prima fila e tentato di forzare il cordone di sicurezza formato da polizia e carabinieri in tenuta antisommossa.  Il contatto e le spinte tra i due gruppi hanno acceso gli animi fino a rendere necessaria una carica di alleggerimento con l'uso dei manganelli. Riportata la calma, i contestatori hanno risposto con un lancio di petardi e fumogeni, questi ultimi usati anche come arma da qualcuno per tenere lontano gli agenti. In totale sono state almeno tre le cariche, durante le quali un agente della Digos e uno del reparto mobile sono rimasti feriti.  I cori contro Monti e l'operato del suo governo hanno accompagnato il presidio per l'intera durata: 'Basta austerity, soldi subito, Monti a casa, Milano non ti vuole', sono solo alcuni degli slogan cantati contro il premier, definito 'macellaio dell'Italia'.  Di fronte alla platea della Bocconi, Monti ha difeso la strategia del governo e riaperto il tema degli eurobond. 'L'Italia - ha detto  - non è un paese debitore, non deve neanche un euro ai fondi 'salva-Stati' ed è il terzo contributore non solo dei bilanci Ue, ma anche dei salvataggi verso Atene e il Portogallo'. Facendo in sintesi il bilancio dell'attività del governo, ad un anno esatto dall'arrivo del Professore a Palazzo Chigi, sul sito del governo appare un dossier.  In esso  il presidente del Consiglio osserva che il paese è uscito dalla palude e ha imboccato la via del risanamento recuperando in credibilità; ha messo in sicurezza i conti pubblici anche per le generazioni future, e con il rigore ha salvato il paese e, insieme, l'Eurozona.  Certo - si osserva nel dossier - l'esecutivo avrebbe potuto fare di più per i disagiati e le famiglie, ma la strada intrapresa un anno fa dall'esecutivo dei tecnici, nel pieno dell'emergenza si è rivelata giusta e su quel solco bisogna continuare.</testo>
					</articolo>

					<articolo>
						<titolo>Articolo 6: IL LEADER DELL'IDV Di Pietro: dobbiamo esserci alle primarie per rendere più forte il centrosinistra  </titolo>
						<testo>BOLOGNA 'Abbiamo non il diritto, ma il dovere di partecipare alle primarie per dare più forza e più sostanza' alle primarie stesse, ma anche al fatto 'che possano vincere coloro che come noi vogliono costruire un programma di centrosinistra'. Lo ha ribadito il leader dell'Idv Antonio Di Pietro, spiegando che di questo il partito discuterà martedì in un ufficio di presidenza.  L'obiettivo è che possa vincere 'il modello che mette da parte il tentativo del 'Monti bis'', ha aggiunto. Tra i competitori delle primarie 'ad oggi ne abbiamo sentito parlare da Vendola, finalmente anche da Bersani'. Invece Renzi, sul tema, 'non è pervenuto e quindi non possiamo esprimerci. Tabacci vuole lanciare il Monti-Bis, e Puppato è una candidatura che rispettiamo e che rappresenta anch'essa una novità'. A livello personale, Di Pietro si è limitato a dire che seguirà 'le indicazioni dell'ufficio di presidenza'.</testo>
					</articolo>

					<articolo>
						<titolo>Articolo 7:  Alfano frena sulle primarie del Pdl Formigoni e La Russa lanciano i loro circoli a sostegno del segretario</titolo>
						<testo>MILANONon trova pace il Pdl. Una certezza era arrivata: le primarie per scegliere il candidato premier indette regione per regione. Ma l'election day il 10 marzo, cioè un mese prima del previsto, ha rimesso tutto in gioco. 'Non c'è tempo di farle all'americana' ha ammesso  Alfano che chiederà a Berlusconi di riconvocare l'ufficio di presidenza del partito in modo da arrivare a 'decisione definitive' su tempi e modi delle primarie. Il suo non vuole però essere uno stop, e infatti si va avanti con 'le procedure e con la raccolta firme'. E anche con la campagna. Ieri Alfano ha incassato una doppia investitura: Formigoni ha detto che lo sosterrà annunciando la creazione dei circoli di Rete Italia per Alfano in tutta Italia; e La Russa ha annunciato la nascita dei 'circoli del centrodestra nazionale per il Pdl', che sono già cento e presto, secondo il coordinatore nazionale del partito, diventeranno mille.  L'occasione per presentarli è stata una manifestazione a Milano con Alfano nel ruolo di 'star'. Il segretario Pdl  ha detto no a un Monti bis spiegando che per guidare un governo politico il premier 'si dovrebbe candidare'. Ha detto un no categorico a un nuovo governo con la sinistra e ha definito  Bersani e  Vendola non idonei a governare. Una 'gag da scherzi a parte' l'ha definita Vendola 'dopo il disastro del quindicennio in cui hanno governato loro'.</testo>
					</articolo>

					<articolo>
						<titolo>Articolo 8:  Renzi: noi gli unici capaci di cambiare Ma cresce la polemica sulle spese elettorali </titolo>
						<testo>FIRENZE Renzi dà la carica ai suoi dalla tribuna della Leopolda di Firenze, Bersani è accolto dai giovani riuniti a Bari per 'Finalmente Sud', mentre Vendola gira l'Emilia. È una chiamata al voto, con sottofondo di duelli, anche sulle spese sostenute per la campagna delle primarie. 'Abbiamo una brutta notizia per voi, vogliamo vincere'. Così Renzi rilancia la sua sfida vestendo i panni del rottamatore. Non vuol parlare dei sondaggi ('un leader non li commenta li cambia'), che lo danno indietro su Bersani, e continua a graffiare: 'Siamo gli unici che sono in diritto di cambiare le cose perché siamo gli unici non invischiati nella gestione degli ultimi 20 anni'.  A giudizio di Vendola il sindaco  'fugge completamente il confronto con i drammi veri dell'Italia di oggi. La sua è sempre una polemica interna al  Palazzo'. E  quanto ai sondaggi  dice di non essere preoccupato: 'Sono uno che ha sempre perso i sondaggi e vinto alle urne'.   'Mentre i partiti cambiavano il proprio leader nel mondo, da noi cambiavano i nomi dei partiti: i leader no', scandisce il sindaco-rottamatore. Poi l'affondo sulle alleanze: 'Ho chiesto che le alleanze si facciano con i cittadini e non con complicati giochi da addetti ai lavori', dice a chi gli chiede di un'ipotetica alleanza con il movimento di Montezemolo. Poco prima, davanti ai suoi, rivolto alla 'vecchia guardia' del Pd, aveva affermato: 'La smettete di seguire Casini invece di parlare direttamente agli italiani?'. Contemporaneamente Bersani è a Bari: 'Facciamole per bene queste primarie non facciamo mica le primarie per pettinare le bambole', scandisce. Bersani ripete poi di 'non tirare Monti per la giacca, che in questo momento sta svolgendo una funzione delicato per il Paese e credo che la dovrà svolgere anche nella prospettiva', aggiunge. Ma l'ultima polemica  scoppia sui fondi del sindaco. A lanciare il sasso è  Sposetti: 'Renzi ha già speso 2 milioni e 800 mila euro', dice. Pronta la risposta: 'Dall'indimenticato tesoriere dei Ds cifre inverosimili'.</testo>
					</articolo>

					<articolo>
						<titolo>Articolo 9:  Montezemolo in campo per lanciare il Monti-bis 'Vogliamo ricostruire il Paese'. Plauso di Fini e Casini  La replica del premier: 'Per ora non prendo impegni'</titolo>
						<testo>ROMALuca Cordero di Montezemolo rompe gli indugi dopo due anni di tattica e pre-tattica e mette in campo quanto costruito da Italia Futura con il vasto mondo dell'associazionismo che si è coagulato attorno ad essa.  Il patron Ferrari scende in pista stanco di stare in 'tribuna'. Giura che non si candiderà perchè non vuole nulla per se stesso. Ma, certo, le elezioni del 2013 sono le più importanti dal 1948 e, come quelle rappresentarono l'inizio di una fase costituente, queste avranno il compito di 'ricostruire' a partire dal tessuto sociale messo alla prova da vent'anni in cui 'ciascuno di noi, almeno una volta, ha provato vergogna per essere italiano'.   Il punto di inizio di questa fase è da individuare, per Montezemolo, lì dove si è fermato il governo Monti di cui il movimento di Montezemolo aspira a diventare la massa critica per dare 'continuità al percorso intrapreso'. Mario Monti, da parte sua, guarda 'con favore' al fermento che c'è nel movimento messo insieme da Montezemolo, Riccardi, Bonanni, Olivero e Dellai che ieri ha tenuto a battesimo il nuovo soggetto che si candiderà alle prossime elezioni. Ma chiarisce di non voler dare ora il suo 'impegno'.  In ogni caso, nessuno lo tira per la giacchetta e tutti gli esponenti del nuovo movimento che si è messo in pista ieri ci tengono a precisarlo. 'Non chiediamo al Presidente del Consiglio di prendere oggi la leadership di questo movimento politico', spiega Montezemolo.  Non 'oggi', insomma, ma è a lui che il manifesto Verso la Terza Repubblica mette in mano il nascente movimento affinchè 'il suo governo possa proseguire, rafforzato, la prossima legislatura'.  Insomma, come dice il ministro Andrea Riccardi, l'unico esponente del governo in carica ad impegnarsi in prima persona nel nascente nuovo partito, l'esperienza del governo guidato dal Prof. può ambire a non essere solo una 'parentesi' ma 'l'inizio' di un percorso che può guardare al futuro. 'Monti - dice - è diventato l'uomo della rinascita'. 'Monti è una risorsa a cui l'Italia non può rinunciare' concorda il presidente delle Acli, Andrea Olivero. 'Il fatto che gruppi numerosi della società civile si stiano attivando per riavvicinare i cittadini alla cosa pubblica è una cosa che non può che essere vista con favore' si schernisce il premier dopo aver chiarito: nessuno gli 'domanda impegni oggi e oggi non do nessun impegno'. 'Saranno le prossime settimane a incaricarsi di verificare se sarà possibile dare vita a forme di collaborazione più stretta', dice Gianfranco Fini attratto dal confronto soprattutto dopo che, dice, 'Montezemolo ha detto che ricostruire non può significare archiviare la politica tradizionale tout court ma chiamare semmai a raccolta coloro che hanno intenzione di contribuire al rinnovamento'. Casini non si esprime ma ci tiene a rimarcare la primogenitura del Monti dopo Monti. 'Non c'è alternativa alla sua affidabilità e credibilità' che deve solo essere riconfermata da un 'suffragio degli elettori'.  Politica e società civile nMontezemolo (a sinistra) chiama a raccolta la società civile in appoggio a Monti. Nel centrosinistra (sotto Bersani, Vendola e Renzi) si cerca di rilanciare la politica con le primarie</testo>
					</articolo>

					<articolo>
						<titolo>Articolo 10:  La mobilitazione prosegue nella città fra girotondi  cortei e provocazioni </titolo>
						<testo>ROMA Settimana 'calda' sul fronte delle proteste studentesche: dopo la mobilitazione di mercoledì scorso e i cortei di venerdì, anche ieri gli studenti sono scesi in piazza, in concomitanza con la Giornata internazionale dello studente e 'in difesa del diritto allo studio e contro il degrado degli istituti scolastici in Italia'. Tanti i cortei, ma anche lezioni in piazza, spettacoli, flash mob e perfino girotondi. A Potenza, alcune uova sono state lanciate contro la sede della Banca d'Italia. Il corteo degli studenti ha raggiunto il centro storico della città con striscioni e slogan, cercando poi di entrare nel teatro Stabile, in cui si stava svolgendo un convegno, ma i manifestanti sono stati fermati dalle forze dell'ordine.  A Firenze alcune centinaia tra prof, precari, personale scolastico e studenti medi hanno manifestato in difesa della scuola pubblica. Molti i cartelli e gli striscioni contro il ministro Profumo.  A Roma, girotondo di studenti imbavagliati nella centrale piazza Barberini, contro il disegno di legge Aprea sulla scuola; al flash mob ha partecipato un centinaio di liceali. A Torino una cinquantina di ragazzi che fino a ieri mattina avevano occupato un liceo hanno deciso di sfilare per strada e inscenare alcuni sit-in, provocando numerosi disagi alla circolazione del centro. Gli studenti hanno bloccato per mezz'ora il ponte che conduce alla chiesa della Gran Madre, poi hanno proseguito in direzione della sede del Ministero dell'Istruzione, dove hanno tenuto un secondo sit-in. Ben più numerosi, oltre un migliaio, gli studenti che hanno sfilato ieri a Palermo per poi terminare con un sit-in davanti alla sede della Regione. I ragazzi hanno condannato 'ogni forma di violenza' ribadendo che 'la nostra protesta è pacifica'.</testo>
					</articolo>

					<articolo>
						<titolo>Articolo 11: GLI AYATOLLAH L'Iran invoca la 'rappresaglia islamica' ma nega forniture di missili ai palestinesi  </titolo>
						<testo>IL CAIROCon un'incendiaria dichiarazione-appello a 'rappresaglie da parte del mondo islamico' contro il 'regime sionista', l'Iran ha alzato il livello verbale del suo intervento in difesa di Gaza, il segmento palestinese di quella mezzaluna disegnata dall'influenza geo-politica di Teheran. Per ora la Repubblica degli Ayatollah si dimostra attenta a non farsi coinvolgere militarmente nel conflitto tra Israele e Hamas e addirittura smentisce di aver fornito missili ai palestinesi, ma con un crescendo di dichiarazioni e di annunci di visite ad altissimo livello a Gaza è pronta a fornire uno scudo politico-diplomatico all'enclave palestinese. Ieri il ministro della Difesa iraniano, Ahmad Vahidi,  ha dichiarato che 'gli attacchi selvaggi contro la popolazione innocente di Gaza' sono veri 'crimini di guerra.</testo>
					</articolo>

					<articolo>
						<titolo>Articolo 12:  Siria: i ribelli conquistano un'altra base aerea </titolo>
						<testo>BEIRUTI ribelli anti-regime hanno segnato  un punto a loro favore, prendendo il controllo di una strategica base dell'aviazione militare nell'estremo est del Paese al confine con l'Iraq. Mentre a Parigi è stato di fatto nominato il primo ambasciatore della nuova Coalizione siriana, la piattaforma di oppositori all'estero e in patria sorta la settimana scorsa a Doha.  E dopo tre mesi di cattività è tornato in libertà il giornalista turco, Cuneyt Unal, della tv panaraba  al Hurra, catturato da miliziani siriani fedeli al presidente  Assad. Unal è stato liberato  grazie alla mediazione di deputati del principale partito di opposizione turco che, in funzione anti-Erdogan, vanta buoni rapporti col regime di Damasco. Il giornalista turco ha confermato di esser stato detenuto in carceri del regime, di esser stato picchiato dai suoi rapitori ma di non aver subito violenze durante la prigionia.  Sempre sul lato turco della vicenda, la stampa tedesca ha annunciato che circa 170 militari di Berlino potrebbero essere dispiegati, con funzioni ancora da definire, a ridosso della frontiera siro-turca nell'ambito di una possibile mobilitazione della Nato. Secondo le stesse fonti, domani Ankara presenterà formale richiesta all'Alleanza atlantica, di cui è membro, per poter schierare missili anti-aerei Patriot lungo il confine.  Se così fosse, sarebbero più concrete le possibilità di creare una zona di non sorvolo aereo nel nord della Siria.</testo>
					</articolo>

					<articolo>
						<titolo>Articolo 13:  L'Egitto: forse presto una tregua L'annuncio di Morsi, al lavoro per scongiurare la guerra</titolo>
						<testo>IL CAIRO Il presidente egiziano Mohammed Morsi ha annunciato nella tarda serata che ci sono elementi per poter affermare che a breve Hamas e Israele potrebbero firmare un accordo per una nuova tregua. Una dichiarazione che però non ha trovato, per ora, riscontri fra le due parti in causa, israeliani e palestinesi. L'Egitto è il principale mediatore tra le due parti. Lo stop immediato al lancio di razzi e ai raid aerei e l'applicazione di una tregua 'lunga' di almeno un paio di settimane, sono i due filoni sui quali l'Egitto sta tentando di raffreddare l'escalation a Gaza e su cui si concentra il suo difficile tentativo di mediazione.  La Lega araba, che con il segretario generale Nabil el Araby ha annunciato una missione nella Striscia 'entro le prossime 48 ore', sostiene gli sforzi del Cairo per porre fine 'all'aggressione israeliana a Gaza' e per uno 'stop immediato delle operazioni militari'. Hamas, secondo fonti egiziane, è disponibile a fermare il lancio di razzi se Israele 'interrompe gli omicidi mirati' e con l'apertura dei valichi. Il Cairo è diventato da ieri crocevia di contatti e incontri nella tela che il presidente egiziano Mohamed Morsi tenta di tessere per disinnescare la mina ai suoi confini. Sono in contemporanea nella capitale egiziana il premier turco Recep Tayyip Erdogan, il premier e ministro degli Esteri del Qatar Hamad bin Khalifa al Thani e il capo di Hamas Khaled Meshaal.  Al tempo stesso Morsi si ritrova a cavalcare l'onda popolare anti-israeliana nel paese e che sta prendendo piede anche nel suo stesso partito di riferimento, il braccio politico dei Fratelli musulmani.  Si è mobilitata anche la Lega araba che ha riunito i suoi ministri degli esteri per una vertice di emergenza richiesto dal presidente palestinese Abu Mazen. Nella risoluzione finale la Lega condanna 'la barbara aggressione israeliana' e dà il suo sostegno alla mediazione egiziana per arrivare a uno stop alle operazioni militari. I ministri hanno anche dato il via libera ad una missione dell'organismo arabo a Gaza, guidata dal suo segretario generale Nabil el Araby, che in apertura della riunione ha proposto che i paesi arabi sostengano i palestinesi, anche rompendo l'embargo al quale la Striscia è sottoposta dal 2007, quando andò al potere Hamas. 'Gli sforzi di mediazione per assicurare una tregua fra Hamas e Israele vanno sempre a rilento', ammetteva però ieri una fonte del ministro degli Esteri egiziano, spiegando che l'obiettivo è il raggiungimento di una tregua per almeno due settimane, impedendo un'operazione di terra israeliana.</testo>
					</articolo>

					<articolo>
						<titolo>Articolo 14:  Israele: 30mila soldati alle porte di Gaza Continuano senza sosta i raid aerei sulla Striscia e la pioggia di razzi sullo Stato ebraico Distrutta la sede di Hamas. Monti a Netanyahu: Italia pronta a fare da mediatore</titolo>
						<testo>TEL AVIV Continuano a soffiare i venti di guerra tra Gaza e Tel Aviv. Continuano senza sosta i raid dell'aviazione israeliana sulla Striscia e la pioggia di razzi su Israele da Gaza. E il terzo attacco di ieri (in tre giorni) su Tel Aviv sembra drammatizzare ancora di più la crisi in corso.  Nella città più popolosa di Israele l'atmosfera si è fatta più pesante. Allo stesso tempo, Gaza, dove ieri è stato distrutto dai raid israeliani il quartier generale di Hamas, si sta preparando ad affrontare una nuova notte di paura. E nello scontro in atto, l'opzione dell'operazione di terra da parte delle forze armate di Israele - con 30 mila uomini già pronti al confine - resta possibile se non molto probabile: 'Se nelle prossime 24-36 ore - ha detto il viceministro degli esteri israeliano Danny Ayalon - continueranno a cadere i razzi, questo potrebbe innescarla'.  Nel tentativo di fermare lo scontro, l'Egitto è al lavoro per arrivare ad una tregua, mentre il gruppo dei Paesi arabi all'Onu discute gli ultimi sviluppi della situazione, anche alla luce delle condizioni che la dirigenza di Hamas avrebbe fatto trapelare - riportano media arabi - per una possibile tregua: rimozione del blocco alla Striscia e garanzie internazionali che impediscano ad Israele di colpire i loro esponenti di spicco. Dall'altra, Hamas si è detta pronta a respingere la possibile operazione terrestre, se Israele deciderà in questo senso. Al di là delle mediazioni in atto, il campo indica però un'altra realtà ed è quella del conflitto: i morti palestinesi provocati ieri dai raid israeliani sono stati 12 (per un totale di 44 dall'inizio del conflitto).  Da parte israeliana restano le tre vittime dei giorni scorsi, a fronte di 492 razzi lanciati da Gaza che hanno colpito Israele e altri 245 intercettati dal sistema di difesa 'Iron Dome', per un totale - dall'inizio del conflitto - di 737. Gli obiettivi centrati, nell' intero periodo, dall'aviazione israeliana - ha rivelato ieri l'esercito - sono 1000: e uno di questi ieri mattina ha distrutto, senza fare vittime, la sede del governo di Hamas a Gaza.  Alle porte di Gaza sono schierati oltre 30 mila soldati israeliani, pronti ad entrare in azione se - come hanno ripetuto ieri molti esponenti militari e politici dello stato ebraico - 'fosse necessario'. Un quadro che parla da solo e che la diplomazia tenta di fermare ad ogni costo: a parte l'iniziativa egiziana, la Casa Bianca, pur riaffermando il diritto di Israele alla difesa contro il continuo lancio dei razzi, pre-crisi, da Gaza (additato come motivo dello scontro), teme - secondo il New York Times - che 'un'incursione via terra di Israele possa danneggiare la stessa Israele e aiutare Hamas'. E per questo sta facendo pressioni sul governo Netanyahu per impedirla. Anche i leader europei, da Mario Monti a Angela Merkel - che pure sostengono Israele nella sua politica - hanno affrontato con il premier Netanyahu il precipitare della crisi stessa. Monti ha assicurato in un colloquio telefonico con il suo omologo israeliano che l'Italia è pronta a svolgere 'un ruolo di mediazione' e Angela Merkel - che ha incoraggiato la mediazione del presidente egiziano Mohammed Morsi -, ha concordato con Netanyahu sulla necessità di arrivare al più presto ad un cessate il fuoco che raffreddi la situazione.  Meno conciliante il premier turco Recep Tayyp Erdogan -, anche lui ieri al Cairo dove ci sarebbero pure i dirigenti di Hamas - secondo il quale 'Israele dovrà rendere conto per il massacro di bambini innocenti a Gaza'.  Gli ha fatto eco il segretario generale della Lega Araba Nabil el Araby, deciso insieme ai ministri degli affari esteri arabi a 'non allentare tutto il sostegno incluso con la rottura dell'embargo'. Su questo scenario, la notte sembra riservare una nuova tappa dello scontro.</testo>
					</articolo>
			</sezione>
			<sezione>
				<nome>Sezione 11: SEBINO E FRANCIACORTA</nome>
					<articolo>
						<titolo>Articolo 1: ISEO Con la banda S. Cecilia in musica e in cucina  </titolo>
						<testo>ISEOPer la ricorrenza di Santa Cecilia, patrona dei musicisti, la Banda Cittadina di Iseo offre giovedì 22 novembre una serata all'insegna delle sette note. Alle 20 la Messa celebrata nella Pieve di Sant'Andrea sarà animata dal coro Isca, dal Coro Parrocchiale e dal Coro delle Famiglie. A seguire i sostenitori e tutta la cittadinanza saranno invitati ad un rinfresco in viale Repubblica, nella sede della banda. Il corpo musicale - prima del momento conviviale -terrà un piccolo concerto in piazza Garibaldi. Domenica 25 novembre, in collaborazione con 'Chei del Spet', si cucinerà 'lo spiedo di Santa Cecilia', sempre in sede e con accompagnamento musicale. Il piatto potrà anche essere ordinato 'da asporto' (12 euro, prenotazioni entro il 21 novembre). Ordini per lo spiedo in sede (al costo di 22 euro con antipasto, spiedo con polenta, dolce e caffè) o da asporto ai numeri 347/4359967, 030/980068.</testo>
					</articolo>

					<articolo>
						<titolo>Articolo 2:  Rovato Fuoco e fumo all'isola ecologica </titolo>
						<testo>ROVATOIncendio, fortunatamente senza conseguenze per le persone, ieri in centro a Rovato. Le fiamme si sono sviluppate, attorno alle 12.30, all'interno dell'isola ecologica di via Martinengo Cesaresco, fra il  Foro boario e le prime propaggini del Monte Orfano. Per cause ancora in corso di accertamento, ampie volute di fumo nero si sono sollevate dal cassone dedicato ad ospitare i cosiddetti materiali ingombranti: plastica dura e non riciclabile, giocattoli e parti non essenziali di elettrodomestici. A quell'ora del sabato l'isola ecologica è chiusa al pubblico. Era invece presente il personale di Cogeme, la multiutilities che gestisce a Rovato sia la raccolta differenziata globale che l'isola ecologica. Gli operatori sono intervenuti con gli estintori in loro dotazione. Pochi istanti di calma e poi un secondo focolaio, questa volta con fumo bianco. Sono quindi intervenuti i Vigili del Fuoco di Chiari, che hanno avuto definitivamente ragione dell'incendio.</testo>
					</articolo>

					<articolo>
						<titolo>Articolo 3:  Paratico 'Si può fare': se il teatro si fa confronto </titolo>
						<testo>PARATICOCon il titolo 'Si può fare' prosegue l'iniziativa attuata dall'assessorato ai Servizi sociali di Paratico, che propone la rassegna di cortometraggi, spettacoli teatrali e storie da raccontare. Il progetto ha un obiettivo duplice: organizzare momenti di sensibilizzazione sul tema del confronto con la diversità, favorendo la cultura dell'incontro, della reciprocità, della cura e del rispetto della persona nelle sue fragilità, ed offrire un palcoscenico alle tante esperienze teatrali che nascono all'interno di servizi di cura e socializzazione presenti sul territorio e non solo. Oggi, alle 15.30, nella sala civica del palazzo municipale, il Teatro delle misticanze proporrà lo spettacolo 'Tabula Rasa' con la regia di Beatrice Faedi. In calendario, giovedì 22 novembre, alle 20.45, c'è poi il corto realizzato dal Centro Diurno di Palazzolo e dal Dipartimento di salute mentale di Iseo con l'associazione Il Club di Palazzolo dal titolo 'Invisibili trame di coppia, le comunicazioni moleste'. Sabato 24 novembre, alle 9, agli studenti della primaria di Paratico verrà proposto l'incontro-spettacolo con Mohamed Ba, un viaggio all'interno delle fiabe africane. Infine giovedì 29 novembre, alle 20.45, sarà la volta de 'La strada', spettacolo di lettura e musica proposto dalla compagnia teatrale Il Capannone di Villongo. L'ingresso a tutti gli spettacoli è gratuito.v. m.</testo>
					</articolo>

					<articolo>
						<titolo>Articolo 4:  Il mega nido di vespe caccia il padrone di casa </titolo>
						<testo>MONTICELLILa natura alla conquista di spazi a scapito dell'uomo. La storia e la fotografia ci arrivano da un lettore. Le vespe hanno costruito un gigantesco nido tra le ante e la finestra in una casetta sui monti di Monticelli Brusati, in località Croce di Cimarone, tenendo lontano per tutta la stagione estiva i proprietari, spaventati dai diversi decessi registrati anche nel Bresciano per reazioni anafilattiche a seguito di punture d'insetto. Per poter far ritorno nell'abitazione, nei giorni scorsi, si è dovuto far intervenire un esperto apicoltore.</testo>
					</articolo>

					<articolo>
						<titolo>Articolo 5:  Rovato 'Sindaco, ti posto il quartiere che cade a pezzi' Su Facebook il reportage fotografico di un cittadino che chiede interventi</titolo>
						<testo>ROVATOI social network, e Facebook in particolare, sono la piazza (virtuale) del nostro tempo. Amicizie, amori, scambi di battute e opinioni sono pane quotidiano per decine di migliaia di bresciani. Anche le istituzioni, ed in particolare gli enti locali, fanno ormai ampio uso del web per avvicinarsi ai cittadini. L'Amministrazione comunale di Rovato, in carica con il sindaco Roberta Martinelli dal maggio scorso, è una delle più attive su questo fronte. Fra le prime iniziative messe in campo in questi mesi ci sono infatti il restyling totale del sito internet, dell'account su Twitter e di quello su Facebook. La sollecitazione dell'Amministrazione ad un confronto continuo sembra essere stata presa in parola dai rovatesi, che attraverso Internet inviano frequenti segnalazioni. L'argomento più caldo è la qualità della vita delle proprie vie e dei propri quartieri. Fabio Minelli, 29enne operaio della capitale della Franciacorta, ha voluto fare di più: il giovane ha messo online un vero e proprio reportage fotografico sullo stato in cui versa la zona in cui abita, quella delimitata a nord dall'ex strada Statale 11 e a sud dall'istituto superiore 'Lorenzo Gigli', in direzione del territorio di Coccaglio. Una mezza dozzina di scatti impietosi, raccolti nell'area di via Emilia Romagna, via Umbria e via Lazio, tutti commentati dalla stessa frase: 'Dopo la visione di queste fotografie chiediamo a chi di competenza di essere presi in considerazione per una ripulita e per vivere in maniera decente'. Gli scatti di Minelli sono eloquenti: buche nel manto stradale in corrispondenza delle abitazioni, che sono state costruite in gran parte nel corso dell'ultimo decennio; zone incolte e abbandonate al proprio destino, fra calcinacci, sporcizia e arbusti. Infine, la fotografia più significativa: una cabina dell'Enel, in mezzo alle erbacce, dove la toponomastica è lasciata ad una scritta rossa in vernice spray che ricorda al cittadino smarrito dove si trova: 'via Emilia Romagna'. Da un capo di Rovato all'altro, sempre sul filo di Facebook: da tempo i residenti del quartiere compreso fra via Redipuglia, via Montegrappa e via Piave, fra corso Bonomelli e l'area del centro sportivo franciacortino, lanciano i propri j'accuse sui social network. Anche in questo caso, viabilità e qualità della vita scaldano l'anima algida della rete. Un esempio fra tanti, quello di Marino Gotti, altro internauta rovatese, che scrive direttamente sul profilo del Comune: 'Sicurezza? Perché non si mette in sicurezza via Montegrappa, dalla ditta Asa fino all'incrocio di via Isonzo? Almeno un dosso ci vorrebbe, le vetture arrivano sparate! Il passaggio pedonale, all'altezza del bar Gigolò è ormai da anni nel dimenticatoio, ma servirebbe per la sicurezza dei pedoni!'. Insomma, i rovatesi hanno preso sul serio il civismo del web partecipativo, fornendo a chi amministra indicazioni precise su quali siano le priorità per chi ogni giorno vive e lavora nella capitale della Franciacorta. Sfortunatamente, almeno per ora, internet non ha trovato una soluzione ai problemi economici che attanagliano gli enti locali, riducendone notevolmente le capacità di intervento. Ma mai dire mai... Daniele Piacentini Toponomastica nIl rovatese ha postato sulla pagina del Comune mezza dozzina di foto: tra buche, zone incolte, calcinacci, sporcizia spunta una cabina dell'Enel in mezzo alle erbacce, sulla quale campeggia il nome della strada (via Emilia Romagna) scritto in vernice spray rossa</testo>
					</articolo>
			</sezione>
			<sezione>
				<nome>Sezione 12: VALCAMONICA</nome>
					<articolo>
						<titolo>Articolo 1: DARFO Calci, pugni e bastonate tra due 70enni: entrambi finiscono in ospedale  </titolo>
						<testo>DARFOBotte da orbi e tutti in ospedale. Ha rischiato di finire male l'ennesima spaventosa lite tra due 70enni residenti in un condominio di corso Lepetit, a due passi dal municipio. P. T. e C. G., due pensionati, ieri verso le 17.30 sono stati protagonisti di una rissa a colpi di bastone che è stata sedata dai carabinieri di Breno, intervenuti dopo la segnalazione dei condimini. I due, che già qualche mese fa erano finiti in ospedale per due volte dopo essersi azzuffati, ieri hanno messo fine alla tregua: calci, pugni e bastonate. Uno dei contendenti è stato colto anche da malore ed è stato portato al Pronto Soccorso di Esine. Lividi, contusioni, e qualche frattura anche per l'altro pensionato. I carabinieri hanno provveduto a sequestrare il bastone e prima di emettere i dovuti provvedimenti attendono che venga sciolta la prognosi per entrambi.</testo>
					</articolo>

					<articolo>
						<titolo>Articolo 2: EDOLO In ludoteca spazio a creatività e alle fiabe animate </titolo>
						<testo>EDOLOImmaginazione, creatività e fantasia sono i tre ingredienti della nuova proposta della ludoteca di Edolo, che da questo martedì organizza una serie di spazi artistici e creativi condotti da esperti. Il primo sarà sul tema 'L'albero della cuccagna' e verrà condotto per cinque martedì pomeriggio consecutivi dall'artista ed esperto di creatività dei bambini Ciro Scarpetta. Ogni laboratorio prevede 4 o 5 incontri e, al termine, la mostra dei lavori realizzati. Il programma dei nuovi pomeriggi in ludoteca: alle 13 il ritiro a scuola da parte delle educatrici e il pranzo al sacco, poi lo spazio compiti ampliato, la merenda e, dalle 16 alle 17.45, il laboratorio (per info: 342/7617634). Le novità della ludoteca edolese non finiscono qui: sabato 24 novembre alle 15 ci sarà anche 'Affidarsi alla lettura', con la fiaba animata 'Il ponte dell'affido' e 'La bottega delle fiabe', spazio informativo per gli adulti sul tema della lettura e dei suoi significati. In questo caso l'appuntamento si chiude alle 16 con la merenda.</testo>
					</articolo>

					<articolo>
						<titolo>Articolo 3:  Boario Terme 'Parla con lui' contro la violenza alle donne </titolo>
						<testo>BOARIO TERME'Parla con lui'... per tenere desta l'attenzione sul problema della violenza sulle donne. Si terrà domani sera alle ore 20.30 al centro congressi di Boario Terme l'iniziativa organizzata dall'Amministrazione comunale di Darfo in collaborazione con l'Ufficio della consigliera di parità della provincia di Brescia e col patrocinio dell'Associazione comuni bresciani e dei Lion di Vallecamonica. 'Quello della violenza sulle donne è un tema sempre attuale che merita di essere affrontato e discusso', ha spiegato Doralice Piccinelli, consigliere comunale di Darfo con incarico alle Pari opportunità. 'Questa iniziativa - ha aggiunto - vuole accrescere nelle persone la consapevolezza e la determinazione nel contrastare questo fenomeno inaccettabile'. All'incontro prenderanno parte la consigliera di parità della provincia, Anna Maria Gandolfi, il direttore dell'Associazione Comuni bresciani, Veronica Zampedrini, nonché l'ex Procuratore capo del tribunale dei minori di Brescia, Emilio Quaranta e il presidente del Lion Club di Vallecamonica, Andrea Patti. Durante la serata verrà proiettato il docu-film 'Parla con lui' di Elisabetta Francia. Il film racconta storie di maltrattamenti e brutalità narrate direttamente dalla viva voce dei persecutori. La partecipazione è libera e aperta a tutti.</testo>
					</articolo>

					<articolo>
						<titolo>Articolo 4:  Piamborno La chiesa compie 100 anni Le riflessioni di mons. Monari, accolto da centinaia di fedeli</titolo>
						<testo>PIAMBORNOUn secolo di persone, storie e sacrifici. Un secolo di vita comunitaria cominciata alla 'Piana di Borno' e cresciuta attorno a quel 'chiesone enorme' che anche Papa Paolo VI un giorno ricordò con un pensiero speciale. Sul compleanno speciale della chiesa parrocchiale di Piamborno è scesa la benedizione del Vescovo di Brescia, monsignor Luciano Monari: venerdì sera, centinaia di fedeli si sono riuniti nella chiesa intitolata alla 'Sacra famiglia' per la Messa del centenario celebrata dal Vescovo alla presenza di numerosi sacerdoti della Diocesi, degli amministratori del Comune di Piamborno e di numerose autorità civili. 'Il 16 novembre 1912, dopo tante fatiche, sacrifici, entusiasmo, rallentamenti e incidenti mortali, questa grande chiesa che misura 52 metri di lunghezza e 12 di larghezza venne aperta al pubblico da monsignor Gaggia e consacrata quattro anni dopo', sono state le parole di saluto di don Rosario Mottinelli, parroco di Piamborno. 'Il cammino di preparazione a questo momento - ha aggiunto - è stato lungo e impegnativo e ha potuto contare sulla collaborazione di tutti. Questa sera vogliamo ricordare i tanti sacerdoti e le suore native di Piamborno e che hanno esercitato il loro ministero nella nostra comunità: tra questi, don Carlo Domenighini al 50mo anniversario di sacerdozio e don Bondioni, primo prete di Piamborno". Poi, rivolgendosi al Vescovo, don Rosario ha auspicato che 'la Sua presenza effonda grazia e benedizioni nella riscoperta dell'amore per la famiglia e il patrono San Vittore ci aiuti ad accogliere i fratelli nuovi che entrano nella nostra comunità'. La solenne celebrazione in parrocchiale è stata accompagnata dal coro parrocchiale e, nella sua omelia, il Vescovo ha insistito sul tema dell'amore. 'Amatevi gli uni gli altri e camminate nell'amore', ha invitato Monsignor Monari. 'L'amore - ha aggiunto - è un sentimento che si concretizza in due modi: credendo nell'amore di Dio verso di noi e amandoci gli uni gli altri. Il messaggio che lascio a Piamborno è questo: rimanete uniti e camminate sulla strada della condivisione e dell'amore reciproco'.gabo</testo>
					</articolo>

					<articolo>
						<titolo>Articolo 5:  Vent'anni di primati nella solidarietà La sfida vinta dalla Polisportiva Disabili, festeggiata con gli atleti e i loro familiari Il presidente: 'Siamo riusciti ad abbattere le barriere architettoniche e mentali'</titolo>
						<testo>BOARIO TERMENon ci sono punti d'arrivo, ma medaglie da mettere al collo in attesa della prossima sfida. E non ci sono eroi ma solo atleti in gamba e persone dal cuore grande, nella famiglia della Polisportiva Disabili di Vallecamonica che ieri pomeriggio ha festeggiato i suoi primi vent'anni di vita. 'Ringrazio tutti i miei ragazzi che in questi anni mi hanno voluto con loro e non mi hanno mai dato il tempo di accorgermi delle rughe', sono state le parole di saluto pronunciate dal presidente della Polisportiva, Gigliola Frassa. La sua commozione è stata condivisa dalla platea e ha trovato conforto negli applausi di centinaia di atleti disabili, dei loro familiari, delle autorità politiche locali e delle massime cariche della federazione sportiva lombarda che non potevano mancare al compleanno della realtà sportiva Fisdir (atleti con disabilità intellettiva e razionale) più grande e vincente d'Italia. Tutto cominciò nel '92, quando ispirato dai dettami del Panathlon di Vallecamonica, il dottor Roberto Gheza mise in pista muscoli, cuore e allenatori competenti nella coraggiosa impresa chiamata 'Polisportiva Disabili'. 'Vi posso garantire che più che una sfida era un'utopia - ha ammesso Gheza -. Volevamo costruire un gruppo di persone competenti e preparate capaci di entrare nelle famiglie e promuovere lo sport per disabili: ma in un territorio periferico come la Vallecamonica sembrava davvero impossibile. Oggi vedere tutta questa gente attorno a noi è quasi un sogno'. Alla giornata di festa hanno preso parte Pierangelo Santelli, presidente del Comitato Paralimpico di Lombardia, Linda Casalini, presidente Fisdir Lombardia, Daniela Colonna Preti, presidente della Polha Varese, Martina Caironi, oro paralimpico a Londra 2012 accompagnata dal suo allenatore, Mario Poletti. E, tra il pubblico, tutti gli atleti della Polisportiva e quelli che in questi anni hanno raggiunto traguardi da sogno: Pamela Novaglio paralimpionica nel tiro a segno a Vancouver, il 'terribile' Mirko Bressanelli vicecampione italiano di handbyke, il 'Robin Hood' al femminile, Santina Pertesana, campionessa azzurra di tiro con l'arco che ha preso parte anche ai Campionati del Mondo. Dei 250 iscritti, ben 110 gareggiano in una o più delle 12 discipline sportive che il volenteroso Angelo Martinoli segue giorno dopo giorno. 'Era una corsa a ostacoli e, anno dopo anno, gli ostacoli si sono abbassati sempre di più', ha spiegato Frassa. 'Siamo riusciti ad abbattere le barriere architettoniche e mentali e, senza paura, possiamo dire che la mentalità della gente è cambiata davvero. Noi continueremo su questa strada, sapendo di non essere soli'. Un libro e il filmato (da brividi) di Davide Bassanesi ha coronato il pomeriggio di emozioni. Finché ci sarà la 'nostra' Polisportiva Disabili, non ci saranno sfide impossibili. Sergio Gabossi</testo>
					</articolo>
			</sezione>
			<sezione>
				<nome>Sezione 13: VALTROMPIA E LUMEZZANE</nome>
					<articolo>
						<titolo>Articolo 1:  Marmentino e Irma: Adsl finalmente in arrivo </titolo>
						<testo>MARMENTINO Marmentino 2.0, ossia verso l'informatizzazione. Sono stati accolti con gioia i lavori di posa del cavo per l'Adsl che, a Marmentino e Irma, ancora non era disponibile. E non pochi saranno i benefici apportati dall'arrivo dell'Adsl: velocità di connessione significa velocità nella comunicazione, anche istituzionale. E il municipio in primis, da questo investimento a livello regionale, trarrà molti vantaggi. 'È un gran passo avanti', osserva il sindaco Zanolini che ricorda come gran parte dei residenti ormai possiede un pc. 'Sul territorio comunale - aggiunge - i lavori di posa del cavo sono ormai quasi conclusi'. Si proseguirà, poi, verso il comune di Irma, la più piccola delle municipalità triumpline che, però, non per questo non necessita della connessione a Internet. g. ramb.</testo>
					</articolo>

					<articolo>
						<titolo>Articolo 2: LODRINO Pista da motocross, l'attesa si allunga </titolo>
						<testo>LODRINODovranno portare ancora un po' di pazienza, i centauri lodrinesi: il progetto della costruzione di una pista per motocross in località Valle Duppo, nei pressi del poligono per il tiro al volo, è stato ritardato dalle verifiche e dai rilievi per l'acustica. A intralciare il decollo delle opere era un problema nell'insonorizzazione dell'area, ma il parere del tecnico al quale l'Amministrazione comunale si è rivolta è stato positivo. Ma per realizzare la pista da motocross occorre anche il parere dell'Arpa: sembra essere questo l'ultimo ostacolo affinché i lavori possano prendere finalmente il via. Lavori per i quali il Comune di Lodrino ha stanziato oltre ventimila euro su un totale di spesa che si aggira attorno ai cinquantamila. Sperando che tutto vada per il meglio e che le ruspe possano al più presto iniziare a lavorare, i motociclisti scaldano i motori, nell'attesa di uno spazio tutto dedicato a loro.g. ramb.</testo>
					</articolo>

					<articolo>
						<titolo>Articolo 3:  Lumezzane Stop alle soste in via Veneto </titolo>
						<testo>LUMEZZANEUn parcheggio che non c'è più e, una volta tanto, tutti felici e contenti. Si tratta della sosta consentita alle automobili fino a qualche giorno addietro, nel tratto che fronteggia il Centro giovanile di San Sebastiano, in via Veneto. Al termine dei lavori di ampliamento e ristrutturazione dell'oratorio, proprio sul fronte dell'entrata principale erano state tracciate le linee bianche che delimitavano i riquadri per la sosta. Subito si erano levate proteste perché la strada, già angusta di suo, veniva ancor più ristretta per cui chi, al volante d'un veicolo, saliva dal senso unico di via Veneto doveva prestare molta attenzione e procedere a passo d'uomo per non finire contro le auto in sosta. Ma soprattutto il primo rettangolo destinato al parcheggio era subito dopo una curva cieca con incombente pericolo. Ora le linee sono state cancellate anche perché, nella ristrutturazione dell'oratorio, si è ricavato un ampio parcheggio sotterraneo.e. bon.</testo>
					</articolo>

					<articolo>
						<titolo>Articolo 4: CONCESIO In biblioteca l'appetito vien leggendo </titolo>
						<testo>CONCESIOChe rapporto c'è tra le pagine di un libro e il palato, il gusto? La risposta più semplice potrebbe essere: un libro di cucina, i veri e propri ricettari, che hanno anche una secolare storia di pubblicazioni se si pensa che il capostipite di questo genere è il 'De re coquinaria' di Apicio, vissuto nel primo secolo d.C. In realtà il rapporto tra cibo e letteratura ha legami e intersezioni che vanno ben al di là di questa unica categoria e ha generato diverse formule letterarie, dai reportage di viaggio con divagazioni gastronomiche ai 'romanzi golosi', fino alla letteratura impegnata. Pensate ai cuochi e agli osti della Locandiera di Goldoni e del Falstaff di Shakespeare o, ancora, per i più forti di stomaco che non disdegnano un'escursione nei territori del cannibalismo, il Tieste di Seneca o l'Hannibal Lecter dei best seller di Thomas Harris. Insomma il legame tra cibo e letteratura è vasto e su questo connubio si concentra un appuntamento in programma mercoledì alle 18.30 nella Biblioteca comunale di Concesio: sarà letto un brano tratto dal romanzo 'Sostiene Pereira' di Antonio Tabucchi. Dopo la lettura, Corrado e Alessandra del Ristorante Contrappunto presenteranno una ricetta ispirata al testo proposto: a seguire buffet a tema.</testo>
					</articolo>

					<articolo>
						<titolo>Articolo 5:  Gardone San Francesco e i 500 anni della basilica Al via un ciclo di incontri in occasione delle celebrazioni per S. Maria degli Angeli</titolo>
						<testo>GARDONEProseguono gli appuntamenti nell'ambito delle celebrazioni del 500esimo della basilica di Santa Maria del Angeli. Dal 20 novembre al 18 dicembre si terranno approfondimenti sulla figura di San Francesco e sul francescanesimo fra storia a spiritualità. 'La basilica - ha ricordato il parroco don Francesco Bazzoli - è parte di un convento francescano che fa memoria, tra l'altro, della venuta a Gardone di San Bernardino, attorno al 1440'.  Le prossime iniziative sono volte a prendere in esame tutto ciò che ruota intorno alla figura di San Francesco. La prima serata è in programma martedì venturo alle 20.30 all'auditorium San Filippo: don Livio Rota interverrà sul tema 'San Francesco e il movimento francescano degli inizi tra ideali e realtà'. Il 27 sempre don Rota guiderà una serata dedicata a San Bernardino. Il 4 dicembre padre Giampaolo Possenti si confronterà sulla spiritualità francescana 'nelle fonti e nella storia del popolo cristiano', mentre il 9 dicembre alle 16.30, in basilica, la riflessione sarà accompagnata dalle note della Banda cittadina nel Concerto di Natale. L'undici padre Possenti ritornerà a Gardone sul tema 'Cosa dice Francesco d'Assisi agli uomini di oggi',mentre il 16 dicembre padre Raniero Cantalamessa celebrerà la Messa alle 9.30 in basilica, soffermandosi nell'omelia su 'cosa possiamo imparare da Francesco in vista della nuova Evangelizzazione'. Flavia Bolis</testo>
					</articolo>

					<articolo>
						<titolo>Articolo 6:  Sarezzo Il sindaco scrive ai cittadini: 'Costretti a rivedere il piano investimenti' </titolo>
						<testo>SAREZZOChe i tempi non siano facili è cosa nota, ma il sindaco di Sarezzo massimo Ottelli ha deciso, nero su bianco, di dirlo ai suoi cittadini. In un lettera aperta dove spiega che ritiene suo dovere render partecipi delle difficoltà. 'Nella mia esperienza - scrive - non mi sono mai imbattuto in un anno così difficile per la programmazione finanziaria. In altri anni, pur con difficoltà, abbiamo messo in campo azioni ed investimenti potendoli sostenere; oggi, nella complessità di reperire risorse, siamo costretti a fare scelte difficili per salvare i servizi primari per i cittadini. Da ultimo anche il Decreto Legge n. 95/2012, la cosiddetta "Spending review", ci ha imposto di rivedere la nostra programmazione'. Puntualmente Ottelli spiega di essere stato costretto a modificare completamente il piano degli investimenti: 'Abbiamo deciso di devolvere il mutuo contratto per la sistemazione dell'immobile ex Cigolini a nuovi investimenti ritenuti più urgenti, come il rifacimento del tetto della sede comunale in piazza Cesare Battisti, la realizzazione di parcheggi in via Bailo, il rifacimento del tetto della scuola primaria 'Marcello Candia' di Ponte Zanano, la realizzazione di impianti fotovoltaici su due edifici pubblici. In questa situazione di emergenza abbiamo anche dovuto rinunciare, con grande rammarico, all'amministrazione ordinaria di strade e marciapiedi e potremo intervenire solo in situazioni di emergenza'. E le cose non miglioreranno andando avanti: 'Allo stesso modo per il prossimo anno saremo costretti a ridurre drasticamente le spese per la comunicazione, anche se stiamo valutando delle soluzioni alternative, più economiche, che ci consentano di risparmiare, ma allo stesso tempo tutelino il vostro diritto a essere informati sulle attività istituzionali. I nostri sforzi vanno, da un lato, nella direzione di non aumentare ulteriormente la pressione fiscale e, dall'altro, nel cercare di tutelare le fasce più deboli della popolazione, che in questo contesto generale di crisi economica sono maggiormente in difficoltà. Per questo prestiamo sempre grande attenzione alla spesa sociale e siamo riusciti, con grande sforzo, a mantenere ancora inalterate le spese per i servizi scolastici'. Ma alla fine Ottelli scrive che le difficoltà 'possono anche essere delle formidabili occasioni per impegnarsi e dare il meglio di sé'. Per questo chiede comprensione, ma anche sostegno vicendevole.</testo>
					</articolo>

					<articolo>
						<titolo>Articolo 7:  'Dateci il bitume che asfaltiamo noi' Lumezzane: l'esasperazione degli abitanti di via Valle dei Fiori, da anni costretti a sopportare quotidianamente crepe, buche e sobbalzi. L'appello al Comune</titolo>
						<testo>LUMEZZANEAl cronista, una volta tanto, sia concesso d'aprire un pertugio personale. Per strada vengo bloccato da un concittadino: 'Té che tè hi ol giornalehta del Cümü'?...', ossia tu che sei il giornalista del Comune... Ora, in quasi cinquant'anni d'ininterrotto giornalismo, non mi era mai capitato di vedermi collocato in un'inedita figura professionale. Il concittadino lamenta, a tinte roventi, la mancata attenzione del 'Cümü'' verso la via Valle dei Fiori da lui abitata, in quel di Pieve, e parte dal sindaco anni Sessanta, Alfredo Bugatti, per arrivare ai giorni nostri, chiamando in causa i primi cittadini di mezzo secolo amministrativo. Sopraggiunge, nemmeno a farlo apposta, un altro abitante della via... più profumata di Lume. Esibisce un dialetto senza esse aspirata, rimasto incontaminato nonostante sia salito in Valle svariati decenni fa. Rincara la dose con foga tale che allungo un leggero passo indietro all'acidulo pensiero che improvvisamente frulla in testa: 'Non è che, magari, come giornalista del Comune, mi rifila uno sganassone riparatore di tanta attesa...'. I due, le voci alte ad incuriosire i passanti, dicono che la strada di accesso alle abitazioni di via Valle dei Fiori, è stata a suo tempo una 'gàbola' per via di terreni espropriati e perché doveva avere un accesso più agevole e che, però, il passato è passato (ci mancherebbe) ed oggi, a parte il fondo tutto a crepe, gobbe e pezze, se due veicoli s'incrociano, chi sale deve uscire di carreggiata, tra sassi e sobbalzi: 'Basterebbe un po' di bitume e la strada sarebbe subito allargata - dice l'accalorato sopravvenuto -. Se mi danno un po' di sfalto lo metto giù io...'. Ora, a parte il lato pittoresco della lamentazione, la via Valle dei Fiori, in effetti, con poca spesa, potrebbe avere un accesso più agevole. Se vi fosse una qualche ulteriore disponibilità (che al momento non pare proprio esistere) si potrebbe correggere l'entrata di fronte alla chiesa parrocchiale di Pieve, là dove l'imbocco disegna una curva che arranca in ripida salita e che, con uno spostamento di pochi metri, s'addolcirebbe notevolmente. Però, ai due abitanti dei... Fiori, per loro dire, basterebbe soltanto un po' di 'sfalto'. Carriola e badile li metterebbero loro. Egidio Bonomi</testo>
					</articolo>
	</sezione>
</giornale>